持世經卷第一
　　姚秦龜茲三藏鳩摩羅什譯
　　持世經初品第一
如是我聞一時佛在王舍城迦蘭陀竹園與
大比丘僧倶爾時世尊與若干百千萬衆恭
敬圍繞而爲説法會中有菩薩摩訶薩名曰
持世爲諸菩薩摩訶薩無量功徳莊嚴發心
欲善知一切法彼岸欲善知發無量願具足
無量莊嚴欲通達無量諸法決定相欲發無
量莊嚴願深心所行清淨欲善知清淨具足
布施欲善知畢定清淨持戒欲善知具足忍
辱柔軟之心欲善知清淨精進欲善知清淨
禪定欲善知通達般若波羅蜜彼岸以如是
等無量功徳故從坐而起偏袒右肩合掌向
佛白佛言世尊我欲問佛爲利益安樂一
切衆生及諸菩薩摩訶薩不斷佛種者具足
威儀行處不著持戒具足清淨戒受行大法
善知持無量行處道法爲是諸菩薩故我今
問佛世尊云何菩薩摩訶薩能善知諸法實
相亦善分別一切法章句云何菩薩摩訶薩
能得念力亦轉身成就不斷之念乃至得阿
耨多羅三藐三菩提
爾時世尊告持世菩薩言善哉善哉持世汝
能爲諸菩薩摩訶薩故問如來是事當知汝
則多所安隱衆生憐愍世間利益安樂諸天
世人亦爲今世後世諸菩薩等作大光明汝
之功徳不可限量能問如來如是之事汝必
欲斷一切衆生之疑愛護一切衆生爲作光
明欲示衆生義利欲令衆生得度嶮道欲
爲衆生作歸作舍作洲作救欲拔三惡道衆
生欲置衆生於無上道欲脱衆生生老病死
憂悲苦惱欲與衆生無上涅槃之樂汝欲於
後世守護正法於後恐怖惡世欲度衆生持
世汝今善聽諦思念之吾當爲汝解説此
事唯然世尊佛告持世諸菩薩摩訶薩見四
利故勤修習諸法實相亦善分別一切法章
句何等四當得具足念當得不斷念當以安
慧而自増長念常在心持世是爲諸菩薩摩
訶薩見此四利故勤修習諸法實相亦善分
別一切法章句持世諸菩薩摩訶薩復見四
利勤修習諸法實相亦善分別一切法章
句何等四當善知決定諸法義當善知諸法
義當善知諸法種種因縁當善入諸法如實
門是爲四持世諸菩薩摩訶薩復見四利勤
修習諸法實相亦善分別一切法章句何等
四當善知無量法相當修習善知決定無量
法當行無量功徳而自増長當知見諸法生
滅相是爲四持世諸菩薩摩訶薩復見四利
勤修習諸法實相亦善分別一切法章句何
等四當近阿耨多羅三藐三菩提當疾具足
助菩提法當不隨他語善知諸法方便故當
善知一切智慧持世是爲諸菩薩摩訶薩見
四利故勤修習諸法實相亦善分別一切法
章句持世諸菩薩摩訶薩復有四法勤修
習諸法實相亦善善分別一切法章句何
等四爲利益衆生故心無慳垢常行清淨戒
安住毘梨耶波羅蜜故發行精進不休不息
正思惟故善行般若波羅蜜是爲四持世諸
菩薩摩訶薩復有四法勤修習諸法實相亦
善分別一切法章句何等四成就具足深心
清淨之願具足成就清淨所行功徳安住柔
和忍辱功徳得分別諸法實相光明是爲四
持世菩薩摩訶薩復有四法勤修習諸法實
相亦善分別一切法章句何等四以大欲
求一切智善知分別禪定解脱諸三昧而生
大欲欲得大慈悲喜捨心故方便行清淨行
處善修習決定義是爲四持世菩薩摩訶
薩復有四法勤修習諸法實相亦善分別一
切法章句何等四具足慧行亦求清淨智行
處樂無礙智亦常不離一切智慧之願持世
是爲菩薩摩訶薩有四法勤修習諸法實相
亦善分別一切法章句
持世菩薩摩訶薩見四利故能求念力何等
四當修集具足念根當行安慧當具足不
斷念當修集具足四念處是爲四持世菩
薩摩訶薩復見四利能求念力何等四具足
諸助菩提法故念常在心以利念根善修集
宿命具足清淨智慧故當疾得不斷念當種
一切智慧因縁是爲四持世菩薩摩訶薩復
見四利能求念力何等四當修集具足思惟
方便當修習如實智慧當發勤精進得諸佛
法故當不忘憶念得不斷念力故持世是爲
菩薩摩訶薩見四利故能求念力
持世菩薩摩訶薩有四法能得念力何等
四念安慧故常勤精進不休不息常一其心
得諸法實相故常不放逸正憶念諸法故常
護諸根正思惟故是爲四持世菩薩摩訶薩
復有四法能得念力何等四安住清淨持
戒成就清淨威儀行處除去心中五蓋不
爲世法所染離業障煩惱障是爲四持世菩
薩摩訶薩復有四法能得念力何等四以不
散心求善法勤修習一心相善知正入諸法
門不樂憒閙遠離在家是爲四持世菩薩摩
訶薩復有四法名能得念力何等四親近善
知識常修習深法常樂至諸佛菩薩所常樂
請問修習智慧持世是爲菩薩摩訶薩有四
法名得念力
持世菩薩摩訶薩見四利能修習一切法分
別章句慧何等四當善知一切諸法實相當
分別一切法所因當知諸法決定之義當善
知一切法言語章句是爲四持世菩薩摩
訶薩見四法利能修集一切法分別章句慧
何等四當善知諸法隨宜次第當善知一切
法因縁方便當具足修集一切法方便當分
別知了義未了義經是爲四持世菩薩摩訶
薩復見四法利能修集一切法分別章句慧
何等四當善學是道是非道慧當得一切法
義説力當疾得清淨智慧行處當具足修智
波羅蜜持世是爲菩薩摩訶薩見四法利能
修集一切法分別章句慧持世菩薩摩訶薩
復有四法能修集一切法分別章句慧何等
四善知修集諸法集相善知諸法因滅相
善知諸法縁相能入因縁方便是爲四持
世菩薩摩訶薩復有四法能修集一切法分
別章句慧何等四善知諸法苦善知諸法
集善知諸法滅善知諸法滅道是爲四持
世菩薩摩訶薩復有四法能修集一切法分
別章句慧何等四善知諸法合散方便得先
因力善知諸法所宜善知分別文字章句是
爲四持世菩薩摩訶薩復有四法能修集一
切法分別章句慧何等四善知不了義經於
了義經中不隨他語善知一切法相印亦善
安住一切法無相智中持世是爲菩薩摩訶
薩有四法能修集一切法分別章句慧
持世菩薩摩訶薩有四法轉身常得不斷念
乃至得阿耨多羅三藐三菩提何等四明了
善不善法成就第一念安慧能離五蓋心終
不忘念阿耨多羅三藐三菩提心是爲四持
世菩薩摩訶薩復有四法轉身常得不斷念
乃至得阿耨多羅三藐三菩提何等四善修
集四念處善修集學分別慧於諸禪定智慧
爲首於決定智慧中得通達是爲四持世
菩薩摩訶薩復有四法轉身常得不斷念乃
至得阿耨多羅三藐三菩提何等四得諸陀
羅尼門亦修集無生智入於盡智亦觀於滅
智是爲四持世菩薩摩訶薩復有四法轉
身常得不斷念乃至得阿耨多羅三藐三菩
提何等四斷於愛恚不貪著一切有爲法
心通達無爲智慧至如來所行處持世是爲
菩薩摩訶薩有四法轉身常得不斷念乃至得
阿耨多羅三藐三菩提心持世菩薩摩訶薩
有五淨智力能具足得如上功徳何等五
深心淨智力願淨智力善根淨智力迴向淨
智力障業淨智力是爲五持世菩薩摩訶薩
復有五淨智力皆具足能得如上功徳何等
五威儀行處淨智力念具足淨智力方便淨
智力縁衆生淨智力縁相淨智力是爲五持
世菩薩摩訶薩復有五淨智力能具足得如
上功徳何等五捨心淨智力利益衆生淨智
力生大慈淨智力生大悲淨智力生大喜大
捨淨智力是爲五持世菩薩摩訶薩復有
五淨智力皆能具足得如上功徳何等五持
戒淨智力不著持戒淨智力忍辱淨智力不
著忍辱淨智力多聞淨智力是爲五持世菩
薩摩訶薩復有五淨智力皆能具足得如上
功徳何等五深精進淨智力受精進淨智
力禪定淨智力禪定方便淨智力止觀方便
淨智力是爲五持世菩薩摩訶薩復有五淨
智力皆能具足得如上功徳何等五慧淨智
力多聞決定方便淨智力世間出世間淨智
力慧方便淨智力有爲無爲淨智力是爲五
持世菩薩摩訶薩復有五淨智力皆能具足
得如上功徳何等五觀方便淨智力明解脱
淨智力無生相淨智力一相無相淨智力第
一義世諦義淨智力持世是爲菩薩摩訶薩
有是五淨智力疾得具足如是一切功徳持
世以是利故菩薩摩訶薩於是淨智力中應
勤修集持世菩薩摩訶薩成就三法於是淨
智力中能勤修集何等三一者欲二者精進
三者不放逸菩薩摩訶薩成就此三法能於
是具足一切功徳淨智力中能勤修集何以
故持世欲精進不放逸皆是一切法根本菩
薩摩訶薩得是淨智力能疾得一切智亦名
精進不退者亦名不退法者亦以此功徳疾
得増長亦於一切法中疾得淨智力持世若
有人如是一切法中得淨智力者是爲世
間福田是人次我能消供養是人能至如來
行處是人能觀如來法是人不久能證如來
智慧持世我本無量阿僧祇劫行菩薩道時
然燈佛與我受記汝過阿僧祇劫當得作
佛即時邊知如是淨智力持世若有人於一
切法中能成就如是淨智力者是人當得阿
耨多羅三藐三菩提如我今得是人亦轉法
輪如我今轉是人亦師子吼如我今師子吼
是人亦於一切法中得自在力如我今也持
世汝等於此淨智力中當勤精進不久自然
具足一切智慧
持世過去無量阿僧祇劫有佛號智高王如
來應正遍知明行足善逝世間解無上士調御
丈夫天人師佛世尊持世是智高王如來有
無量聲聞僧亦有無量諸菩薩僧是佛本願
因縁所致是智高王佛土無三惡道其諸衆
生不覺有苦畢竟具足安隱快樂離欲多者
能障五蓋是諸衆生成就如是清淨快樂如
人入第四禪樂是智高王佛壽六百萬億那
由他劫持世是時國土唯佛爲王更無有
王國土衆生皆號佛爲法王是智高王佛多
爲諸菩薩説是斷一切衆生疑喜一切衆生心
菩薩藏經爾時有五百菩薩聞是諸菩薩淨
智力發如是精進力盡形不生坐心盡形不
生衣服想盡形不生我想衆生想人想男女
想盡形終不多食但修集如是淨智力勤
行精進五百菩薩以是善根因縁命終皆生
過東方十萬億國土既生不久修集是法故
得識宿命成就利根其國土佛號無量花積
王現在説法其諸菩薩始年十六於無量花
積王佛所出家六十億歳行童子梵行亦修
行如是精進持世是五百菩薩得値如是等
二十億佛於諸佛所勤行精進成就第一念
安慧末後値無量力高王佛與其授記過萬
劫已當得阿耨多羅三藐三菩提是五百人
於萬劫中得値二萬億佛具足佛道於一劫
中次第得阿耨多羅三藐三菩提持世當知
菩薩摩訶薩欲疾得阿耨多羅三藐三菩提
者於是淨智力中應生欲精進不放逸何以
故持世諸佛阿耨多羅三藐三菩提皆以欲
精進不放逸爲根本及餘助道法能具足佛
法者持世我以如是精進得値二十億佛於
諸法中世世成就念力世世得識宿命修集
是法不休不息我終不失是欲精進不放逸
我當成就欲精進不放逸爾時世尊以大
慈悲心顧視四方現神通力使三千大千世
界諸閻浮提皆有化佛爲諸衆生説是斷一
切衆生疑喜一切衆生心菩薩藏經復以神
力令竹園中在會大衆皆見諸佛遍閻浮提各
各説法大衆咸悦從坐而起皆共禮佛作是
言希有世尊諸佛如來神力不可思議成
就無量不可思議法爾時佛告大衆諸善男
子如來是事未足爲難所以者何如來善能
通達法性故若一毛孔出神通力光明普照
十方恒河沙世界演説法音於一毛孔百千
萬億分未盡其一如來成就如是不可思議
功徳諸善男子如來深觀衆生心而爲説法
諸善男子今世衆生少有於是法中能行欲
樂諸善男子今世衆生少有於是法中能行
精進諸善男子今世衆生少有於是法中能
行不放逸何以故如來今出五濁惡世所謂
衆生濁見濁命濁煩惱濁劫濁諸善男子若
有乃至一人能信受如是甚深清淨法能至佛
慧是爲希有何況能信解如來所行諸善男
子我常長夜莊嚴如是願如是精進忍辱行
爲苦惱衆生無救護者無依止者多墮惡道
者我於爾時當成佛道利益無量阿僧祇衆
生諸善男子當知如來恩力本清淨願精進
故能令無量阿僧祇衆生信解受持如是深
法諸善男子我於先世教化衆生是諸衆生
能解我法諸善男子今佛以十力四無所畏
少能令衆生信解如是甚深之法若有衆生住
是法中者皆是如來恩力方便故我長夜不
離如是深法我亦長夜大慈大悲大喜大捨
攝取衆生少有如來出五濁世利益衆生何
以故諸善男子我於先世以大精進力大方
便力教化衆生集是阿耨多羅三藐三菩提」
諸善男子我念過世一日之中捨千身布施
利益衆生諸善男子我於若干千萬世見飢
餓衆生故自割身肉煮以與之我於爾時心
無憂悔但於衆生普行大悲諸善男子當知
我如是以大精進大方便力教化衆生集是
阿耨多羅三藐三菩提是故諸善男子應發
如是欲精進不放逸修集阿耨多羅三藐三菩
提如我行菩薩道時汝等亦當如我利益教
化衆生諸善男子是賢劫中諸佛出世無不
讃我作如是言釋迦牟尼佛深行精進如是
釋迦牟尼佛具足精進如是釋迦牟尼佛具
足精進波羅蜜如是釋迦牟尼佛行菩薩道
時教化衆生如是出於五濁利益無量阿僧
祇衆生諸善男子如是行道故應勤生欲精
進不放逸諸善男子我今雖得阿耨多羅三
藐三菩提精進猶不休息至涅槃時猶發精
進碎身骨如芥子解散支節何以故憐愍未
來世衆生故我先世行菩薩道時所化衆生
或行錯謬墮諸難處欲勉濟之起大悲心
分布舍利乃至如芥子皆與神力我滅度後
若有衆生應以舍利度者心得清淨得清
淨已處處地中隨願成就諸善男子我先
世行道時於衆生中成就如是悲心碎身舍
利普使分布是我本願我以如是無量福徳
因縁大悲心故於後惡世普覆衆生諸善男
子若諸菩薩於此法中能生欲精進不放逸
必發是願於後末世受持讀誦爲人廣説如
是等經我當以神力令諸菩薩受持讀誦爲
人廣説我亦以如是經囑累是諸菩薩以其
能受持讀誦爲人廣説故所以者何諸善男
子隨是經所住當知其土有佛不滅是故如
來以此經囑累諸菩薩諸善男子當知我
宿世以如是因縁攝取衆生今世亦復攝取
衆生後世亦復攝取衆生所謂護念如是經
法於後五百歳普流布故諸善男子若於今
世若我滅後若聚落城邑山林曠野有如
是等經若能受持讀誦爲人解説當知此中
則爲有佛何以故我説諸佛即是法身以
見法故則爲見佛佛不應以色身見若人信
法聽法是人則爲信佛亦聽佛語若人於此
法中能如説修行是人則爲見佛是人名
爲實語者法語者隨法行者
諸善男子我身非法非非法是名隨法行是
名第一法施所謂不著法不著非法何以
故若著法者不名見佛諸善男子不著一
切法名爲見佛若於一切法中無所見者是
名見佛何以故如來不可以法説不可以非
法説亦不可以法見所以者何諸善男子如
經中説汝等比丘若知我法如栰喩者法
尚應捨何況非法若能捨法非法是名見佛
何以故如來名爲捨一切法者不貪不受諸
法名字不墮名字法中何況墮非法名字中
諸善男子捨離一切法名字名爲如來能如
是見者名爲見如來何以故捨離見一切法
故名爲見如來以一切法不可得故如實知
見一切法故名爲見如來諸善男子若一切
法不可得捨離一切法是中即無戲論無
是法非法名字無行無示是名見如來若
人能如是見法者是名見如來若能如是見
如來者是名正見若異見者名爲邪見若邪
見者則爲妄見是人不名爲眞見諸善男子
眞見者斷一切語言道非眞非妄非有非無
離一切法不取一切法不得一切法如是見
者名爲見如來何以故諸善男子如來不以
法性見見一切法性離者名爲如來若能
如是見者名爲正見諸善男子汝等應如是
見如來汝等且觀如我所説觀於如來如是
觀者當知一切法皆是如來當得一切法如
當得一切法實相當得一切法非虚妄相當
知一切法是如來法當知一切法是如來行
處當知一切法是不可思議行處諸善男子
是故我説一切法是如來行處如來行處是
無行處何以故一切法行處是中無法可行
是故説無行處是如來行處一切法行處即
是無行處無行處即是如來行處何以故一
切法行處無所有故無行處是如來行處一
切行處入如來行處則非行處如來通達證
是法故是名無行處是如來行處
諸善男子能知一切法無行處是人能入如
來行處是人能觀如來行處是人能求如來
行處是人亦不著如來行處何以故是人
知無行處是如來行處離行處是如來行處
所謂一切法不可得不可分別不可貪故是
名非行處是如來行處是名入智行處不入
一切法故何以故一切法無門故以是門入
諸善男子一切法無入無出一切法無形
所以者何如來於法無所得何法若出若入
若見若説諸善男子是名入一切法門以不
入相故一切法無合無散無縛無解是一切
法門以無門故説是門名爲不可出門不可
入門不可歸門不可説門畢竟無生門以是
法門於法無所知無所見以是法門於法
無證無所入何以故諸善男子一切法無
門門不可得故虚空是一切法門從本已來
性清淨故無斷是一切法門斷無所有故無
邊是一切法門邊不可得故無量是一切法
門量不可得故無際是一切法門諸際無所
有故諸善男子若有善男子善女人能入是
法門者則入一切法門則知一切法門則説
一切法門
　　持世經五陰品第二之一
爾時佛告持世菩薩持世若菩薩摩訶薩欲
得一切法實相若欲善分別一切法章句
若欲得念力若欲轉身具足得不斷念乃至
得阿耨多羅三藐三菩提者當疾入如是法
門於是法門得智慧光明何以故於是法中
疾得具足故又復持世菩薩摩訶薩勤修集
如是法門入是法方便門者則能得分別陰
方便界方便入方便因縁生法方便四念處
方便五根方便八聖道分方便世間出世間
法方便分別有爲無爲法方便
持世何謂菩薩分別五陰方便菩薩摩訶薩
正觀五取陰所謂無明陰是五取陰苦陰是
五取陰癡陰是五取陰病陰癰陰如箭入身
陰是五取陰菩薩分別觀察選擇色取陰
云何爲分別觀察選擇色取陰是色取陰從
四大生假名爲色取陰是色陰無有自性但
以四大和合假名爲色陰色陰無有作者無
使作者無作無起無出名爲色陰但以先業
因縁四大所攝數名色陰非陰是色陰譬如
虚空陰實無生相若説虚空陰是中無有法
生但有名字故名爲虚空陰凡夫於此無陰
陰相以顛倒心故無實實相貪著我五陰
我所五陰我色陰我所色陰如是貪著是諸
凡夫貪著色已於色中依止我我所有色受
色取色著色依色受行種種惡不善業我等
不應隨凡夫學我等應勤修集助菩提法今
應正觀色陰菩薩正觀色陰時知同水沫聚
云何知同水沫聚無聚是水沫聚但從衆縁
生不可執捉無有堅牢水沫聚中無有聚相
無聚是水沫聚色陰亦如是色陰中無有陰
相菩薩如是觀時作是念凡夫不能正觀虚
妄色不能如實知色無常不能如實知色相
我等入正道不應貪著虚妄不應貪著色何
以故色是不可貪著相色但有名字無決定
相當觀是色無決定相離名字故名之爲色
又説色名惱壞相智者通達知是無相我等
應當善知修集色無相方便不貪著色相若
人貪著色相即貪著色我等應善知入色相
菩薩如是正觀時如實觀察選擇色是色陰
皆從凡夫憶想分別起若法從憶想分別起
即是不生一切憶想分別皆非眞實凡夫依
止顛倒所起色爲色所縛爲色所害往來苦
惱無明癡闇故貪色不捨見色有常牢固
是凡夫人爲色縛色所縛故往來地獄畜生
餓鬼天人深貪色味不觀色中有諸過惡我
等不應隨凡夫學應當觀察選擇分別修習
色方便分別觀察選擇色時見色性如夢
譬如夢中色皆從憶想分別覺觀起曾所見
聞覺知因縁起是夢中亦知彼我亦見地水
火風亦見山河叢林夢中色相無有決定但
以憶想故有色陰相亦如是從先世業因縁
出無有決定性菩薩如是思惟不取色若我
若我所但正觀色如實無常相虚妄顛倒衆
生顛倒貪著取色若我色若我所色若彼色
若彼所色如是正觀察選擇色時不得色
不見色性亦不貪著色無常菩薩爾時若於
色中愛念貪著皆悉除斷善知色正相善知
色平等相善知色滅相善知色滅道相善
知色陰無所從來亦無所去作是念是身
色陰皆從業果報覺觀起四大所攝是身色
陰非我非彼無有所屬無所從起觀色陰如
是内色不貪不受外色不貪不受過去色不
貪不受未來色不貪不受現在色不貪不受
即知一切色陰是無生相是菩薩爾時不滅
色亦不求滅色法持世菩薩摩訶薩觀察選
擇色取陰如是
持世何謂菩薩摩訶薩觀察選擇受取陰菩
薩作是思惟是苦受樂受不苦不樂受皆從
因縁生屬諸因縁入受相中此中無有受者
但以貪著故貪著者即是不眞虚妄從憶想
分別起是菩薩如是思惟時作是念是凡夫
爲虚妄受所縛爲三受所害所謂苦樂不苦
不樂受是凡夫若受樂爲愛結所使以愛結
所使故能起惡業若受苦爲恚結所使以恚
結所使故起諸惡業若受不苦不樂受爲無
明結所使是人因無明結所使故不脱憂悲
苦惱我等今不應隨凡夫學應正觀諸法我
等應如實觀諸受菩薩如實觀受陰作是念
非陰是受陰從憶想分別起顛倒相應無有
受者但從先世業因起今世縁故諸受自
性空受中無有受相菩薩觀達受陰譬如
雨渧水泡有生有滅無有決定受陰亦如
是次第因縁起屬諸因縁無有住時虚妄不
實從憶想顛倒相應起菩薩爾時作是念凡
夫可愍爲諸受所制以不正觀受陰故故得
樂受生著得苦受亦生著得不苦不樂受亦
生著爲諸受所縛馳走往來從身至身受結
所縛輪轉五道無有休息是凡夫著於諸受
爲受所制爲受所繋不脱受陰於受陰所不
見出處不知正觀受陰故不知如實觀受陰
無常於受陰中爲欲染所縛不知受陰如實
相我等今不應隨凡夫學應如實觀察選
擇受陰即時如實觀受陰無陰是受陰不眞
陰是受陰顛倒陰是受陰不住陰是受陰是
時見受陰如實相無有作者無有使作者
於受陰中不見受陰相如是觀受陰不見受
陰在内不見受陰在外不著受我不著受彼
知受陰無所從來無有所屬無法能生受者
但從顛倒相應先世業果報數名受陰見受
陰虚妄因縁相續行爾時過去受陰不受不
貪不著未來受陰亦不受不貪不著現在受
陰亦不受不貪不著是人於樂受中除却愛
結於苦受中除却恚結不苦不樂受中知見
無明結故勤行精進菩薩爾時若受樂受
心不生愛若受苦受心不生恚若受不苦
不樂受心不生癡持世凡夫多於樂受生愛
苦受生恚不苦不樂受生癡是諸凡夫以愛
恚癡故深入闇冥不能如實知受陰亦不知
愛恚癡相深貪著愛恚癡所謂是我我所
是此彼等持世菩薩摩訶薩於此中正觀受
陰者不爲愛恚癡所牽若生愛恚癡即能除
斷行於正道於樂受中斷愛結使故勤精進
於苦受中斷恚結使故勤精進於不苦不樂
受中斷癡結使故勤精進如實知三受相爾
時有所受若苦若樂若不苦不樂皆離不著
離愛結使離恚結使離癡結使諸受起時皆
能知見知受陰如實無常若能如是知已於
受陰中欲染悉斷入斷受陰欲染道中不爲
諸受所汚是菩薩若如是正觀受陰如實知
受陰知受陰集受陰滅受陰滅道然後如實
知受陰是無生相以無生相通達受陰無相
持世菩薩摩訶薩如是觀察選擇受陰持
世何謂菩薩摩訶薩觀察選擇想陰菩薩摩
訶薩正觀想陰時見想陰皆從顛倒起虚妄
不堅固不眞實從本已來不生相以因縁
和合從先世業力起作是念非陰是想陰
虚妄陰是想陰顛倒陰是想陰想陰中無想
陰想譬如春後月焔以名字故説名爲焔
陰想陰亦如是以識相故説名想陰凡夫於
此爲虚妄想所繋或識樂或識苦或識不苦
不樂或識寒熱或識男女或識五道生死或
識合或識散或識過去或識未來或識現在
或識好或識醜或識有或識無是凡夫想
皆爲顛倒虚妄屬諸因縁但假名爲想陰
此中若内若外無有想者凡夫人虚妄想所
繋故或識貪欲或識瞋恚或識愚癡或識妻
子凡夫依止是想陰貪著虚妄以是想陰馳
走往來不能如實觀想陰是虚妄凡夫人
以我想彼想男女想繋於想陰不能得脱
貪著想陰我是想陰我所是想陰我等不
應隨凡夫學菩薩摩訶薩如是正觀想陰想
陰中想陰想不可得如焔陰中焔陰相不
可得菩薩見想陰如焔性過去想陰不貪不
受不著未來想陰亦不貪不受不著現在想
陰不住不分別若我若彼即彼滅想受陰
道通達想陰是無生不見想陰若來處若去
處但以顛倒相應先世業因所起現在縁所
繋無陰是想陰觀察選擇想陰無所從來
亦無所去即通達想陰無生亦不分別想
陰滅但爲滅一切想受陰故亦住如實知
見故菩薩如實觀想陰時遠離一切想道心
亦不住一切想道但住知見想陰亦如實
想陰不貪著想陰如實觀察一切想陰如
實知想陰集滅盡持世菩薩摩訶薩如是正
觀察選擇想陰則離想陰欲染亦能行斷想
陰欲染道
持世何謂菩薩摩訶薩觀察選擇行陰持
世菩薩摩訶薩觀行陰從顛倒起虚妄憶想
分別假借而有菩薩爾時若身行口行意行
皆觀不淨無常苦空無我如是觀時作是念
非陰是行陰苦陰是行陰因縁生陰是行
陰像陰是行陰諸行陰無増無減無集若
身行口行意行無有作者智者不貪受是行
陰何以故是諸身行不在身内不在身外
不在中間口行意行亦如是不在意内不
在意外不在中間行陰中無行陰相何以故
是行陰從衆因縁顛倒起虚妄不眞先業果
報所攝亦令因縁所繋能有所行諸所有
行若身行若口行若意行皆非眞行是無
所有行是虚妄行是顛倒行是故説非陰
是行陰何以故智者不決定得行陰相是身
行是口行是意行此處彼處若内若外又身
口意行尚無決定行相可得可説何況行陰
可得可説是故説無陰是行陰凡夫起顛倒
想貪著身口意行憶念分別是行陰爲行陰
所縛馳走往來是凡夫人以顛倒故起身
口意行起已貪著歸趣無法生法想無陰生
陰想貪著顛倒行故爲行陰所繋往來五
道常隨身口意行不能如實觀身口意行不
能如實觀行陰故以身口意而起諸行是諸
凡夫著顛倒故著不眞法故著虚妄故數名
行陰持世菩薩於此中如是正觀諸行無有
根本羸劣無力以衆縁和合可説行陰是中
無有眞實行陰無陰是行陰從本已來不生
是行陰無性是行陰諸行前際不可得後際
不可得中際不可得無有住時諸行念念生
滅持世菩薩如是正觀行陰空不可得不堅
牢相乃至毫釐亦不可得作是念是諸凡夫
爲不堅牢法所繋行陰所繋貪著所縛起身
口意行我是行我所是行起如是業爲行陰
所縛不知行陰性入無明癡冥於諸行中生
眞實想以顛倒故貪著受取行陰是人貪著
受取行陰故或起樂行或起苦行或起不苦
不樂行是人起樂行已得樂身起苦行已得
苦身起不苦不樂行已得不苦不樂身是人
得樂身已生愛得苦身已生瞋得不苦不樂
身已生愚癡是人以愛瞋癡故不見諸行
過惡不能清淨身口意行是人身口意行不
清淨故墮不清淨道中所謂地獄畜生餓
鬼或時暫生天人中貪著身口意行深著
行陰菩薩摩訶薩應如是正觀今我等不應
隨凡夫學我等應清淨身口意行不應貪著
行陰應觀行陰過惡應求出行陰道如是觀
者名爲如實正觀行陰亦名正觀行陰無常
即時如實觀諸行諸行集諸行滅諸行滅道
不受不貪不著諸行亦不貪不著行陰如是
觀時遠離行相亦行無行陰道即觀諸行
空於一切諸行中驚怖生厭離心但起清
淨身口意行壞行相故離行陰相故是人有
所得身皆是清淨何以故是人身業清淨口
業清淨意業清淨身行清淨口行清淨意
行清淨是人遠離行陰相壞諸法及根本
相如是正觀時見行陰無所從來亦無所去
不得諸行決定生相亦不得決定滅相即觀
諸行無生滅相一切諸行亦無生滅是人觀
一切諸行無生滅相生厭離心正通達諸行
集滅相雖證諸行無生相而善通達諸行
相何以故持世是行陰無決定相譬如芭蕉
堅牢相不可得無堅牢相亦不可得行陰亦
如是堅牢相不可得無堅牢相亦不可得持
世菩薩摩訶薩如是觀察選擇思惟入於
行陰
持世經卷第一

持世經卷第二
　　姚秦龜茲三藏鳩摩羅什譯
　　持世經五陰品第二之二
持世何謂菩薩摩訶薩正觀察選擇識
陰菩薩摩訶薩觀非陰是識陰顛倒陰是識
陰虚妄陰是識陰何以故持世是識陰從顛
倒起虚妄縁所繋從先業有現在縁所繋屬
衆因縁虚妄無所有憶想分別起從識而生
有所識故名之爲識從憶想分別覺觀生假
借而有有所識故數名爲識以識諸物故以
起心業故以思惟故衆縁生相故起種種思
惟故數名識陰從有所識有識像出示心業
故攝思惟故數名識陰或名爲心或名爲
意或名爲識皆是意業分別故識陰所攝識
相識行識性示故數名識陰如是非陰是識
陰不生不起不作但以顛倒相應縁虚妄識
故數名識陰何以故是識陰從衆因縁生無
自性次第相續生念念生滅是識縁不生
陰相何以故是識陰生相不可得決定相亦
不可得生相不可得故決定相不可得故根
本無所有故自相無故牢堅不可得故智
者正觀察選擇通達非陰是識陰凡夫於非
識陰生識陰相以覺觀分別憶想顛倒相應
虚妄所縛強名爲識陰貪著是識陰依止所
識依止識種種示思惟故生起識陰是人種
種分別貪著内識貪著外識貪著内外識貪
著遠識貪著近識以識相故分別起識陰是
人以憶想分別若心若意若識假借強名是心
是意是識如是知種種心相生是凡夫貪著
識陰爲識陰所縛心意識合故起種種識陰
分別虚妄事故以一相故以決定相故能得
是心是意是識能得分別愛著是人依止識
陰深貪識故亦得過去識陰貪著念有亦得
未來識陰貪著念有亦得現在識陰貪著念
有諸凡夫於見聞覺知法中計得識陰貪著
念有是人貪著見聞覺知法爲識陰所縛貴
其所知以心意識合繋故馳走往來所謂從
此世至彼世從彼世至此世皆識陰所縛故
不能如實知識陰識陰是虚妄不實顛倒相
應因見聞覺知法起此中無有實識者若不
能如是實觀或起善識或起不善識或起善
不善識是人常隨識行不知識所生處不知
識如實相持世菩薩摩訶薩於此中如是正
觀知識陰從虚妄識起所謂見聞覺知法中
衆因縁生無法生法想故貪著識陰我等不
應隨凡夫學人我等當如實正觀察選擇識
如實正觀察選擇識陰是諸菩薩如實觀時
知識陰虚妄不實從本已來常不生相知非
陰是識陰像陰是識陰幻陰是識陰譬如幻
所化人識不在内亦不在外亦不在中間
識性亦如是如幻性虚妄縁生從憶想分別
起無有實事如機關木人識亦如是從顛倒
起虚妄因縁和合故有如是觀時知識皆無
常苦不淨無我知識相如幻觀識性如幻菩
薩爾時作是念世間甚爲狂癡所謂從憶想
分別識起於世間與心意識合三界但皆是
識是心意識亦無形無方不在法内不在法
外凡夫爲虚妄相應所縛故於識陰中貪著
若我若我所是人貪著識陰在内貪著識陰
在外貪著識陰在内外貪著識陰在彼我是
人貴此識陰爲識陰所縛受識陰味説識陰
相所謂若心若意若識隨味行故貪受識陰
是人爲識所縛識陰合故爲心意識所牽以
心意識因縁力故生是凡夫若起下思得下
身若起上思得上身若起中思得中身是人
隨心意識力故生依止諸入貪著識陰故不
脱生老病死憂悲苦惱菩薩於此中如實正
觀選擇識陰如實正觀識陰無常相故過
去識陰不貪不著不念知非陰是識陰未來
世識陰亦不貪不著不念知非陰是識陰現
在識陰亦不依止如實知識陰無常相如實
知識陰生滅相若如是思惟正觀識陰是名
正觀入識陰道所謂如實知識如實知識集
如實知識滅如實知識滅道是人如實觀識
陰集滅相能壞識陰能斷一切相知識陰集
滅相亦通達識陰集滅相菩薩爾時亦不生
識陰亦不滅識陰是識陰從本已來無生如
是觀時不分別識滅相通達識陰無生相何
以故持世是識陰無生無相無成是識陰生
性虚妄故入在無生相中持世識陰終不有
生成相是識陰相從衆因縁生持世菩薩
摩訶薩如是觀因縁法非陰是識陰觀察選
擇信解證知通達諸所有識悉皆知實菩薩
知識陰實故如是一切所縁知皆破壞持
世菩薩摩訶薩如是觀識陰知是識陰無生
者無作者無起者無受者無所受者但以
衆縁生衆縁合故有縁見聞覺識法故繋有
從本已來常畢竟空如是觀識陰時即知識
陰是無作無起相不貴不著持世菩薩摩
訶薩如是正觀察選擇入識陰若菩薩能如
是方便入五陰能如是方便正觀五陰是名
通達入五陰集滅道皆能斷諸陰相眞知五
陰方便以是方便故於五受陰中不貪不
著不縛不繋如實知色無常相是菩薩若於
色有欲染則能除斷亦如實知受想行識亦
如實知受想行識無常相若於受想行識中
有欲染則能除斷菩薩於五受陰中除斷欲
染故隨順通達決定五陰方便如是觀時能
知五受陰細微生滅相
持世何謂菩薩摩訶薩能觀察選擇五受陰
細微生滅相菩薩摩訶薩觀衆生初入胎歌
羅羅時先五陰滅即更有五陰生從是已來
觀五陰生滅相雖先識滅亦知五陰非斷滅
相識雖依止歌羅羅亦知五陰不至不常
如是觀初入胎一念五受陰生滅相從歌羅
羅乃至出生及後増長乃至死時觀此五受
陰念念生滅相如是觀察選擇五受陰微細
生滅相持世是五受陰微細生滅相者所
謂先五受陰滅次第無物有至胎識初合時
五陰即有生滅因歌羅羅五受陰假名爲人
所以者何持世識無所依則不能住識所依
者五受陰是持世又無色界中諸天五受
陰細微生滅相亦應如是知持世如是細微
五受陰生滅相辟支佛智慧所不能及何況
聲聞智慧惟諸佛如來善知五受陰從初入
胎細微生滅相及無色天諸陰念念生滅所
謂一切智慧出一切世間智慧菩薩摩訶薩
得無生法忍至佛慧境界是人雖如是觀察
選擇五受陰細微相從初入胎乃至無色天
亦不能究盡如諸佛所知持世諸佛如來無
有隨他智慧自然得一切智慧方便得阿耨
多羅三藐三菩提諸佛智慧無所不達諸佛
無礙智慧於一切法中得決定慧於一切法
中得自在力何以故於無量無數千萬億阿
僧祇劫行於深法故持世一切凡夫不能如
是方便觀五受陰何況觀五受陰細微生滅
相何以故諸凡夫人不能知五受陰如實
凡夫不知取不知受陰
持世何謂爲取取名我取衆生取見取戒取
五陰取十八性取十二因縁取是名爲取乃
至所有法若内若外所謂欲取有取見聞覺
識取我我所取持世凡夫於此虚妄取不知
不見顛倒因縁而取諸法是人爲取所繋無
明因縁取諸行諸行因縁取識識因縁取名
色名色麁相衆生染著歸趣所謂色取色合
色縛及取四無色陰受想行識分別爲名持
世若無諸佛衆生則無所知無所見不能正
觀五受陰諸佛出於世間壞衆生依止色壞
依止受想行識壞和合一相故諸佛如來作
如是分別説汝等所依所歸是名爲色是
色但以四大和合受想行識但有名字名色
相成就故説五受陰汝等衆生莫貪歸此不
牢堅五受陰持世如來何故説五受陰持世
是凡夫人從顛倒生入無明網馳走往來何
所歸趣貪受五受陰相作是念我依止此當
以得樂是人以是樂想貪歸五陰以苦想
以不苦不樂想貪歸五陰凡夫人所歸所依
止處是名五陰持世諸凡夫人從生以來
盲不知五陰爲是何等不知五陰從何所來
不知五陰如實故貪受五陰是故説名受陰
於此中誰有受者此中受者不可得但以
顛倒貪著分別虚妄自縛無明癡闇故取我
取我所取此彼是故説受陰是五陰無有
取者亦無決定相是故智者知非陰是五受
陰顛倒陰是五受陰無明陰是五受陰凡夫
於此爲所繋縛貪歸五取陰以貪歸故不知
何等是取何等是取陰但爲貪著所歸五陰
往來生死貪著是五陰故馳走諸趣貪歸何
等貪歸見貪歸聞貪歸覺貪歸識貪歸愛貪
歸無明是諸凡夫爲愛縛所縛貪愛五受陰
爲諸蓋所覆入無明闇冥不知不覺我等今
爲貪歸何處繋縛何處以不知故往來地獄
畜生餓鬼人天道中生死所縛貪歸生死不
放不捨不斷五陰亦不能知五陰如實相不
如實知故爲種種苦惱所害墮虚空獄不知
出處是人不見出道故於無始生死道中受
諸生死是故不能得脱生老病死憂悲苦惱
亦不得度無量生死險道亦不得脱諸大苦
聚還復歸趣於苦貪著於苦爲苦所使何等
爲苦五受陰是生時但苦生滅時但苦滅持
世我以是因縁故爲弟子説法汝等比丘當
正觀色陰亦當如實知色無常相汝等若於
色中有欲染者當疾除斷汝等當正觀受想
行識亦當如實知受想行識無常相若於受
想行識中有欲染者當疾除斷除斷欲染故
心得正解脱持世若有人知我所説法義如
是能如説修行當得脱生老病死憂悲苦惱
若人不能如説修行爲色縛所縛爲愛繋所
繋入無明闇冥貪取五陰是人貪取五陰故
不能得脱生死險道持世以是義故我説
世間與我諍我不與世間諍何等爲世間所
謂貪著五受陰者爲世間所攝是人貪歸五
陰爲五陰所縛不知五陰性不知五陰空相
而與我諍是人違逆佛語與佛共諍故墮大
衰惱若有人於佛在世若佛滅後能如是觀
虚妄五受陰空無所有從顛倒無明闇冥起
虚誑妄想但誑凡夫非五陰似五陰如是
之人不與佛諍不逆佛語故得脱地獄畜生
餓鬼苦惱持世諸佛不與人諍斷一切諍訟
名之爲佛但爲衆生演説實法作是言汝等
先所取者皆是顛倒一切衆生顛倒力故貪
歸五陰往來世間是人貪歸五陰已起種種
邪見貪歸種種名字貪歸種種憂悲苦惱是
人爲種種邪見煩惱種種憂悲苦惱之所殘
害無有能爲作救作舍作歸作趣唯佛能
救凡夫小心小智慧故貪嗜五欲依止多過
五陰是凡夫人與救者歸者依者脱一切苦
惱者而共諍訟持世我今擧手其有見五陰
者見陰相者貪五陰者我則不與是人爲
師是人亦非我弟子不隨我出家不隨我
行不歸依我是人入於邪道入虚妄道取
不實者是爲顛倒不知佛意不知佛隨宜説
五陰不知佛第一義是人不受佛教不應受
供養而受是人我尚不聽出家何況當得受
人供養何以故如是之人是外道徒黨所謂
生五陰相者貪著歸趣五陰者持世當來之
世後五百歳法欲滅時於我法中出家多是
生五陰相者決定説五陰相深著五陰入虚
妄邪道於我法中而得出家袈裟繞咽常
樂往來白衣居家當知是人與外道無異亦
以我法多爲衆人恭敬供養持世我説是
見五陰者決定説五陰者貪著五陰者不
聽受人一㮎之水所以者何是人於我法
中乃至無有柔順法忍是人違逆我法背捨
聖行持世是故菩薩摩訶薩於後惡世應
如是發大誓願於我如是甚深經典當共護
持亦斷衆生五陰見故而爲説法
持世我是經中説破一切陰相離貪著陰相
爾時多有在家出家聞如是等經起於諍訟
不生實相菩薩摩訶薩於此中應發大誓願
我等於後惡世貪著五陰邪見衆生作大利
益所謂度脱貪著見五陰衆生隨宜方便以
法利益是故持世菩薩摩訶薩若欲得善知
諸法實相亦善分別諸法章句欲得念力
欲得轉身成就不斷念乃至得阿耨多羅三
藐三菩提應常觀是五陰無常相苦相無
我相虚妄相不堅牢相畢竟空相從本已
來不生相常正觀時五受陰中所有欲染則
能除斷亦得如是等深法中方便持世過去
無量阿僧祇劫爾時有佛名大意山王如來
應供正遍知明行足善逝世間解無上士調
御丈夫天人師佛世尊持世是大意山王佛
有八十億那由他聲聞衆皆是阿羅漢諸漏
已盡及八十億那由他學地阿那含謂菩薩
摩訶薩衆四十億那由他是大意山王佛
壽八萬歳持世爾時有王名爲徳益是徳
益王有二萬大城具足豐樂人民充滿其城
七重縱廣十二由旬四寶合成有七重塹皆
有欄楯七重行樹諸寶羅網遍覆其上城塹
諸樹及上羅網皆以黄金琉璃車渠馬瑙四
寶合成一一大城各有五百園林皆有七寶
衣樹充滿其中一一園林各有五百寳池八
功徳水皆滿其中持世是徳益王有八萬婇
女其大夫人有二子一名無量意二名無量
力持世是二王子各年十六夢中見佛端正
無比如閻浮檀金幢見大歡喜覺已各説偈
曰其一人言
　　　　我今夢見二足尊　金色百福相莊嚴　　　　
　　　　成就無量諸功徳　見已心得大歡喜
第二人言
　　　　我夢見佛明如日　端正姝妙第一尊　　　　
　　　　猶如須彌衆山王　巍巍高顯見歡喜
持世即時無量意無量力二子詣父母所具
説是事白父母言今我二人於夢中見佛惟
願父母當聽我等倶詣佛所佛久出世我等
放逸不能覺知沒五欲泥爲色縛所縛爲
受想行識縛所縛我等在家以放逸故不能
見佛持世是二王子爲父母説是事已即
詣大意山王佛所到已頭面禮佛足請佛及
僧三月四事供養衣服飮食臥具醫藥於大
城邊莊嚴徳益王所遊園林懸繒幡蓋寶華
覆地奉佛及僧令止其中其二王子三月之
中以一切樂具供佛及僧供養已畢於佛
法中倶共出家持世其大意山王佛知此二
王子深心所願而爲廣説是五陰十二入十
八性菩薩方便經於四萬歳中終不睡眠常
不滿腹食亦不傾臥若坐若經行又於四
萬歳中不念餘事但念五受陰虚妄空相知
是五受陰從顛倒起通達是五受陰相畢
其年壽常修梵行命終即生兜率天上於佛
滅後還生閻浮提大居士家至年十六復夢
見佛爲説五陰十八性菩薩從方便經聞
是法已即覺驚怖復於佛法滿萬歳中常
修梵行亦復方便深觀五陰十二入十八性
菩薩所行方便經命終生於忉利天上畢天
之壽生閻浮提大姓婆羅門家大意山王佛
法末後千歳之中其二人以本因縁故復得
出家學問廣博其智如海亦善觀察選擇是
五陰性入法如實通了於其世中教化二萬
人及二十億天於阿耨多羅三藐三菩提持
世是二菩薩從是已後世世同心共値十億
那由他佛然後乃得無生法忍得法忍已復
値一億那由他佛然後得阿耨多羅三藐三
菩提二人共劫次第作佛一名無量音二
名無量光持世是故菩薩摩訶薩若欲疾
得阿耨多羅三藐三菩提當於是清淨無染
法中勤行修集此陰入性及餘有爲法中説
實知見相
　　持世經十八性品第三
持世何謂菩薩摩訶薩善知十八性菩薩
摩訶薩方便正觀十八性作是念眼性眼性
中不可得是眼性無我無我所無常無堅自
性空故眼性中眼性不可得故眼性虚妄無
所有從憶想分別起眼性無有決定相虚空
性是眼性譬如虚空無決定相無根本故眼
性亦如是無決定相亦無根本故何以故眼
性中實事不可得故眼性無處無方不在内
不在外不在中間眼性無決定相以無事故
眼性事不可得衆因縁生故眼性不過去不
未來不現在眼性眼相不可得眼性但以
先業果報屬現在縁故數名眼性眼性者
即是無性眼性中眼性不可得識行處故數
名眼性
若眼根清淨色在可見處意根相應以三事
因縁合説名爲眼性眼性中無決定眼性
相智者通達無眼性是眼性性
持世菩薩摩訶薩若能如是觀察選擇眼
性即通達無性是色性何以故色性中色性
不可得是色性不合不散色無決定相故説
名色性色無根本無分別何況色性色性則
是亦無根本色性不在色内不在色外不在
中間但以憶想分別色在可見處眼根清淨
以意識相應見現在色故數名色性譬如鏡
中面像若鏡明淨則生色相鏡中色無決定
相鏡中無人而見色像但以外有鏡内起色
相如是眼性清淨所縁之色在可見處如
鏡中像數名色性色無性相無形性無決定
性是名色性諸色相無我故數名色性隨衆
生所知故説名色性若菩薩知是色性即
知無性是色性無生性是色性無作性是色
性何以故是色性不過去不未來不現在示
無所有性示虚妄性示假名性名爲色
性如是觀察選擇色性是菩薩正觀察選擇
眼識性所謂眼識中無眼識無眼識性無有
常性眼識性無有根本無決定法眼識性無
所示是眼識性非合非散無有根本但以先
業因縁起屬現在縁繋色縁故數名眼識性
隨凡夫顛倒心故數名眼識性賢聖通達眼
識性即是非性何以故眼識性無決定故從
衆因縁生屬諸因縁故數名眼識性識所
行處是眼識性是識無決定故説無決定相
無生故示虚妄故能分別色相故能示縁故
説是眼識性隨衆生所知如來方便分別破
壞和合一相故説是十八性示識無決定相
但眼清淨能知色相二法和合故説眼識性
示眼識實相故説眼識性眼識性者示眼所
行處能識色是眼識性即是説無性何以故
智者眼識性中求眼識性相不可得眼識性
中亦不得眼識性根本所以者何無決定性
是眼識性眼識性者以假名説所説性者即
是説不取義能有所見處是眼識意業起是
眼識相故名爲眼識眼性色性眼識性以
是性門説三事和合以知諸縁相故即是離
諸性義所謂是眼性是色性是眼識性有如
是數得令衆生入於實道此中實無眼性色
性眼識性諸如來説是知見諸性相方便分
別説是諸性若人通達是諸性方便者則知
三性無性何以故諸性中無性相故諸性中
相不可得故耳性聲性耳識性鼻性香性鼻
識性舌性味性舌識性身性觸性身識性皆
亦如是
持世何謂菩薩摩訶薩觀擇意性菩薩作是
念意性無決定根本無所有故意性中無意
性無決定性是意性譬如諸種子種於大地
因於水潤得日得風漸漸芽出芽不從種子
出種子亦不與芽和合芽生則種子壞種子
不離芽芽不離種子芽中無種子意性亦如
是能起意業故示意識故如種示芽得名
意性離意性則無意意性不能知意假名
字故説爲意性是意性不在意内不在意外
不在中間但以先業因縁故起識是意業
故知所縁故諸性名字合故現在縁起故數
名意性即是不決定意業相即是衆縁和合
相亦説意性從和合起隨衆生所知於第一
義中無有意性何以故根本無所有故無生
是意性生無所有故意性即是世俗語第一
義中決定無意性過去未來現在不可得智
者通達無性是意性諸菩薩觀擇法性無性
是法性法性無自性自性不可得無決定
性是法性法性根本不可得故決定事亦不
可得故但爲起顛倒衆生虚妄結縛有所知
故説言法性欲令衆生入無性故故説是
法性何以故法性中無法性相是法性從衆
縁生衆縁生法即無自性諸因縁中無有自
性諸因縁皆從衆縁和合顛倒故相續而生
如來於此欲教化衆生説是法性以世俗語
言示無性法是法性不在内不在外不在中
間但令衆生知見善不善法以法性説離一
切法相知見畢竟空相故説畢竟空即是法
性何以故無所有是法性法性中無決定有
相譬如虚空無決定相而數名虚空法性亦
如是無決定相破法相故説名法性法性即
是無性何以故是法性不在過去不在未來
不在現在但屬衆縁與縁合故數名法性説
名法性如衆生所知故智者證知無性是法
性法性非合非散法性中無法性相無多無
少以示性方便故説法性名爲性若行者實
通達是法性相即知見無性是三界法性中
無分別相衆因縁和合故分別諸法故説
是法性示無決定性是法性智者非以法性
相故見法性法性是無生相何以故法性中
無有相智者通達無相是法性法性中無分
別相無相無分別故説名法性法性中無有
住處無處無起無住無依止是法性從本已
來不生故是法性無有生者何以故法性中
無性故又法性不以合故有無合無散無作
無決定名爲法性菩薩摩訶薩觀擇法性如
是所謂無性是法性
持世何謂菩薩摩訶薩觀擇意識性菩薩摩
訶薩作是念不生性是意識性不決定性是
意識性意識性無根本無有定法以意識性
示無性相何以故意識性中意識性不可
得是意識性虚妄無所有顛倒相應以意爲
首識諸法故名爲意識隨凡夫所行故説意
識性賢聖觀知非性是意識性虚妄無所有
是意識性但示因縁法故以意爲首故識諸
縁合故説爲意識性隨衆生所知故如是説
智者知非性是意識性從衆因縁生憶想分
別起無有性相即是第一義中無性相義世
俗法中爲引導衆生故説是意識性欲令衆
生知無性是意識性但以小法壞離諸性故
説是意識性何以故聖人求之不可得意
識性不在意識性内不在意識性外不在中
間智者通達不合性是意識意識不知意
性意性不知意識但衆因縁生從顛倒起
以意爲首知於諸縁二事和合故著虚妄
故從覺觀起示衆生識相故説名意識性是
意識不在過去不在未來不在現在是意識
無所從來亦無所去無有住處從本已來不
生相意識中無根本定法何以故是意識性
相即是無二相即是無相是相不以二相故
有無所示性是意識性智者通達意識性
是意識性不在一切法中無處無方不與法
若合若散聖人通達不生相是意識性是意
識性無來無去無縁何以故第一義中意識
性無縁不可得不可示故智者通達意識性
是不作是意識性作者不可得故無生是
意識性生相無所有故持世菩薩摩訶薩如
是觀擇意識性諸菩薩作是觀時觀擇欲界
色界無色界皆是無生性無所有性云何爲
觀所謂欲界中無欲界色界中無色界無色
界中無無色界以界示無界法爲取欲界相
者示是欲界爲取色界相者示是色界爲取
無色界相者示是無色界以界寄説無界如
智者所知無所有界是欲界色界無色界智
者不得欲界色界無色界是三界皆無根本
無有定法從衆縁起是故智者知見無界是
三界此中無有界相是三界皆虚妄合顛倒
行何以故智者不得三界不説三界若
過去若未來若現在賢聖通達是三界虚妄
無所有無自性離諸法但是顛倒起爲斷
衆生顛倒故知見三界故如來分別説三
界相欲令衆生知無界義故説三界非以性
相有智者知見三界相是無界相持世菩
薩摩訶薩如是觀時觀衆生性我性即是虚
空性無所有性無生性何以故衆生性我性
虚空性無別無異如是諸性皆虚空出但從
衆縁生故名之爲性此中決定無性相何以
故虚空中無一定性相是諸性相皆入虚
空是無所有義譬如虚空無性是法畢竟離
相無所有相一切諸性亦如是離性相諸性
中無性相性相不在内不在外不在中間性
中無有性性中不攝性性不依止性一切性
無所依止一切性不生智者於諸性中不
得生性不得滅性不得住性一切諸性不生
不起不住從本已來不可得智者不貪不著
諸性假名不受不念是故智者通達知見一
切諸性皆是無生相若是無生相即無有滅
第一義中一切諸性不可得世俗法故分別
説諸性第一義中不説諸性智者知見通達
一切諸性如第一義持世菩薩摩訶薩如是
觀擇通達十八性及三界衆生性我性虚空
性諸菩薩如是觀擇通達時不得性不見性
亦通達一切諸性假名字亦信解諸入一
切性是無性亦知分別諸性以世俗故分別
説諸性令一切諸性入第一義中亦善通達
無性方便亦爲衆生分別説諸性亦令衆生
善住諸性以世俗語言爲衆生説無性法亦
不以二相示諸性雖知一切諸性無二亦以方
便説諸性從因縁起雖以世俗言説引導衆
生而示衆生第一義雖善知分別諸性而信
解通達一切諸性無所有何以故持世如來
以第一義故於性無所得亦不得諸性相
持世我於諸性無所斷無所壞得阿耨多羅
三藐三菩提何以故第一義中無諸性一切
諸性無所有無決定一切性同虚空一切性
入虚空一切性無生相如來通達一切性如
是持世如來不説諸性相亦不説諸法力勢
何以故若法無所有不應更説無所有性相
持世如來亦説無所有性相此中實無所説
性相持世是名善分別諸性菩薩摩訶薩得
是善分別能知一切諸性假名能知世俗相
能知第一義相能知諸性決定能知世諦能
分別諸相能知隨宜能知諸相合能知諸相
旨趣能知諸相所入能分別諸相能知諸
相無性能令一切諸性同虚空性亦於諸性
不作差別於諸性中不得差別不説差別亦
爲衆生善説破壞諸性持世譬如工幻師能
示衆生種種幻事令知種種幻相若有知識
親友語言是幻説幻實事是幻虚妄示顛
倒衆生若有智者則知是幻持世世間性如
幻諸菩薩摩訶薩入此幻法中知世間是幻
性世間所行如幻是人以方便力示衆生世
間如幻若有知此世間如實相爲説世間虚
妄如幻若有深智利根不開示之自能得知
知諸法空如幻無實無有根本知一切法皆
誑凡夫一切法皆繋虚妄縁中持世是故諸
菩薩摩訶薩若欲入如是諸性方便於如是
等深經無染無得説一切諸性知見相説一
切諸性無文字無和合亦説諸性方便智慧
亦説因縁所作旨趣亦説一切諸法如實相
所謂世間出世間有爲無爲繋不繋善知方
便旨趣説第一義世俗義了義經未了義經
種種因縁解説於是甚深經中應勤精進
持世經卷第二

持世經卷第三
　　姚秦龜茲三藏鳩摩羅什譯
　　持世經十二入品第四
佛告持世何謂菩薩摩訶薩善知十二入菩
薩摩訶薩正觀擇十二入時作是念眼中眼
入不可得眼中眼入無決定又眼入根本不
可得何以故眼入從衆縁生顛倒起以縁色
故繋在於色二法合故有因色有眼入因色
説眼入二法相依故説名眼色所謂眼色色
是眼入門與縁故眼是色入門與見故是故
説入以色縁故説眼入以眼見故説色入
但以世諦故説其實眼不依色色不依眼眼
不依眼色不依色但從衆縁起色作縁故説
名眼入又從衆因縁起眼所知見相故説
名色入云何爲説隨世俗顛倒法故説第一
義中眼入不可得色入不可得智者求諸入
不見有實入但以凡夫顛倒相應以二相説
是眼入是色入是眼入是色入即示虚妄
入欲令衆生如實知諸法實相故説是諸入
皆從衆因縁生顛倒相應行此中諸入實相
不可得何以故若眼入若色入不在内不在
外不在中間眼入色入亦非過去非未來
非現在但現在因縁知色故説眼入如凡夫
所行智者通達諸入皆是虚妄無所有從憶
想顛倒分別起知見非入是入不説諸入性
諸入無決定相但以衆因縁生故説如來説
是諸入知見相所謂是諸入虚妄無所有屬
諸因縁顛倒相應行諸入無有作者無使作
者眼入不知不分別色入色入亦不知不分
別眼入二倶離相若法離相此中不可分別
説是入相皆從因縁生如凡夫顛倒如賢聖
所通達是眼入色入無生無滅不來不去相
眼不知眼眼不分別眼色不知色色不分別
色何以故二倶空故二皆離故眼不知眼性
色亦不知色性眼色皆無性無法此中無一
決定相眼不自作眼亦不自知色亦不自
作色亦不自知二倶無所有故眼不作是念
我是眼色亦不作是念我是色眼色性如幻
性以虚妄假名故説是眼是色諸菩薩摩
訶薩觀擇眼入色入如是耳聲鼻香舌味身
觸亦如是
持世何謂菩薩摩訶薩觀擇意入菩薩摩訶
薩觀擇意入時作是念意入中意入不可得
意無決定入相意入無根本何以故意入
即是衆因縁生從顛倒起繋法入縁二法和
合能有所作是意入因法入起因法入可分
別説是二相依意是法入處意是法入門法
入是意入門是故説名法入縁法入門故説
是意入示意相門故説是法入以世諦故
説其實意不依法法不依意因縁生故以諸
法爲縁故説意入因縁生故示意相故説法
入隨世諦顛倒故説第一義中意入不可得
法入亦不可得智者求諸入不見有實但凡
夫顛倒相應以二相説是意入是法入是意
入法入虚妄無所有如來如實通達故示是
諸入如是諸入從因縁生顛倒相應行此中
意入法入實不可得又意入法入不在内不
在外不在中間又意入非過去非未來非現
在但能覺現在因縁故説意入法入隨凡
夫心故説智者通達是意入法入虚妄無所
有從憶想顛倒分別起非入是入何以故諸
入中無決定入相智者通達是諸入虚妄無
所有意入法入自性不可得亦不得是意入
法入所起實相是意入法入但因縁生如來
説是諸入知見相是諸入虚妄無所有顛倒
相應行屬諸因縁意入法入無有作者無使
作者意入不知不分別法入法入亦不知不
分別意入何以故二倶離故若法離相此中
無可分別是諸入皆從因縁生隨凡夫顛倒
心故説如賢聖所通達意入法入不生不滅
不來不去意入不知意不分別意法入不
知法不分別法二倶空故二倶離故意不知
意性法不知法性是二性無所有此中無一
決定法意不能成意不能壞意法不能
成法不能壞法二倶無所有故意入不作是
念我是意入法入不作是念我是法入是二
倶空皆如幻相但假名字故分別説菩薩摩
訶薩觀擇意入法入如是持世何謂菩薩摩
訶薩正觀擇内六入外六入所謂是十二入
皆虚妄從衆縁生顛倒相應以二相故有内
外用凡夫不聞眞法不知十二入如實相故
貪著眼入我是眼入我所是眼入貪著色入
我是色入我所是色入耳聲鼻香舌味身觸
意法亦如是我是意入我所是意入我是法
入我所是法入以食著故爲十二入所縛馳
走往來五道生死不知出道菩薩摩訶薩於
此中正觀十二入時見是十二入虚誑不牢
堅空如幻相不貪著眼入若我若我所乃至
不貪著法入若我若我所以不貪著故不憶
念分別菩薩如是善知十二入持世菩薩摩
訶薩得如是諸入方便於一切十二入中不
繋不縛亦證諸入而能分別諸入亦以衆縁
生法通達十二入亦以無相相壞十二入亦
不墮是諸入所依道中亦知諸入性則是無
性亦知諸入方便究竟到邊持世譬如機關
出水四面倶灑十二入亦如是内外因縁能
有所作此中實事不可得是十二入先業機
關所繋故能有所作持世所謂入者是諸凡
夫無知見者煩惱所入門眼是色門以生愛
恚故色是眼門以生愛恚故耳鼻舌身意
是法門以生愛恚故法是意門以生愛恚故
如是十二入與愛恚共合故不知實相持
世菩薩摩訶薩於此中善知諸入性知是諸
入實相故不爲愛恚所制持世菩薩摩訶薩
善知諸入如是
　　持世經十二因縁品第五
持世何謂菩薩摩訶薩善觀擇十二因縁菩
薩摩訶薩觀擇十二因縁所謂無有故説名
無明於無明中無法故説名無明不知明故
説名無明云何不知明不知無明決定法不
可得是名無明何以故説無明因縁諸行
諸行無所有而凡夫起作故説無明因縁諸
行從行起故有識生是故説諸行因縁識
名色二相是故説識因縁名色從名色生六
入是故説名色因縁六入從六入生觸是故
説六入因縁觸從觸生受是故説觸因縁受
從受生愛是故説受因縁愛從愛生取是故
説愛因縁取從取生有是故説取因縁有從
有生生是故説有因縁生從生有老死憂悲
苦惱聚集是故説生因縁老死憂悲苦惱聚
集如是大苦惱聚於此中爲集何法但知
顛倒與明相違無明聚爲後身愛依止喜染
求處處生則是愛集持世世間如是爲十二
因縁所繋縛盲無眼故入無明網墮黒闇中
無明爲首故具足起十二因縁諸菩薩如是
思惟觀無明實相知無明空故本際不可得
何以故無明無故本際無智者觀非際是本
際則不分別本際斷憶想分別故不貪著無
明知一切法無所有是法不爾如所説若説
一切法無所有即是説知見不明能通達一
切法無所有是爲即得明於此中更無餘明
但知見無明是名爲明云何爲知見無明所
謂一切法無所有一切法無所得一切法虚
妄顛倒一切法不爾如所説是名知見無明
知見無明即爲是明何以故明無所有故
無明因縁諸行者諸法無所有凡夫入無明
闇冥中狂惑作諸行業是行業無形無處是
無明不能生行業無法而起作故説無明因
縁諸行業諸行業無有聚集若是處若彼
處來諸行業亦非過去亦非未來亦非現在
無明無明性空行業行業性空諸行業無所
依但依無明起諸行業諸行業不依無明
無明不依行業無明不知無明行業不知行
業如是無明諸行業以顛倒故從無明生
此中不得無明不得諸行業不得無明性
不得諸行業性但以闇冥數名闇冥以是
無明闇冥故分別説行業從無所有法而起
作故無明行業皆無所有
行業因縁識者識不依行業亦不離行業
生識行業亦不生識何以故行業不知行業
行業亦無持來者但顛倒衆生從行業生識
是識不在行業内不在行業外亦不在中間
是識無有生者亦無使生者但縁行業相續
不斷故有識生智者求識相不可得亦不得
識生識亦不知識識亦不見識識不依識
識因縁名色者名色不依識亦不離識生名
色是名色亦不從識中來但縁識故凡夫闇
冥貪著名色識亦不至名色智者於此求名
色不可得不可見是名色無形無方從憶想
分別起是名色相識因縁故有識性尚不可
得何況從識縁生名色若決定得是名色性
者無有是處
名色因縁六入者是六入因名色起名在身
中故有出入息利益身及心心數法是六入
皆虚誑無所有從分別起有顛倒用
六入因縁觸者是觸依色而有觸不觸色何
以故色無所知與草木瓦石無異但從六入
起故分別説觸何以故六入尚虚妄無所
有何況從六入生觸觸空無所有從憶想顛
倒起是觸無方無處觸空以無觸性故觸不
知六入六入亦不知觸
觸因縁受者是受不在觸内不在觸外不
在中間是觸亦不餘處持受來而從觸起
受是觸尚虚妄無所有何況從觸生受諸
受無一決定相諸受皆無所有從顛倒起有
顛倒用
受因縁愛者是受不於餘處持愛來受亦不
與愛合受亦不知愛不分別愛愛亦不知受
不分別受愛不與受合是愛亦不依受亦不
離受有愛受中尚無受相何況受因縁生愛
愛不在受内不在受外不在中間愛亦不在
愛内亦不在愛外亦不在中間愛中愛相不
可得是愛但從虚妄憶想顛倒相應故名爲
愛是愛非過去未來現在是愛非以縛相故
起是愛亦非縛相但以因縁相續不斷故
説受因縁愛智者知見是愛無處無方空無
牢堅虚妄無所有愛因縁取者愛不於餘
處持取來愛不與取合愛亦不能生取有愛
故説名取隨因縁和合故説取不與愛合亦
不散愛不與取合亦不散取不在愛内不在
愛外亦不在中間愛尚無有何況愛因縁生
取諸取決定相不可得智者知見是取虚妄
無所有取中無取相是取非過去未來現在
取不在取内不在取外不在中間是取但
從顛倒起因本縁生今衆縁故有取無有
法若合若散是取無有根本無一定法可
得凡夫受是虚妄取是諸行皆虚妄故世
間爲取所繋縛智者通達是取虚妄空無牢
堅無有根本無一定法可得取因縁有者是
取不持有來是取不能生有而説取因縁
有是有不在取内不在取外不在中間有不
依止取取不與有合亦不散但以衆縁和合
故説取因縁有取不能生有取不分別有取
尚虚妄無所有何況從取因縁生有有無有
持來者有中有不可得有不在内有不在
外有不在中間是有非過去未來現在智者
通達是有虚妄顛倒相應無合無散有無所
知無所分別是有無處無方是有無前際無
後際無中際是有非有故非無故但隨順十
二因縁故説是有智者通達有相空無牢堅
有因縁生者是有不持生來生亦不與有合
亦不散是生不在有内不在有外不在中
間有不能生生亦不離有有生但示十二
因縁相續説有因縁生有與生非縁非不縁
有尚不可得何況從有生生智者通達是生
不依於有生生中無生相生中無自性生
中無根本無一定法可得智者通達是生無
性無所有但示十二因縁和合相續故説有
因縁生生無有法若合若散生不在有内不
在有外亦不在中間是生非過去非未來非
現在是生前際後際中際不可得是生根本
不可得智者通達從衆因縁生顛倒相應虚
妄無所有如幻化相
生因縁老死憂悲苦惱者是生不持老死憂
悲苦惱來生亦不能生老死憂悲苦惱老死
憂悲苦惱不在生内不在生外不在中間老
死憂悲苦惱亦不依生以生故老死憂悲苦
惱可説但示衆因縁生法故生不與老死憂
悲苦惱合亦不散生中生尚不可得何況生
因縁老死苦惱老死苦惱中老死苦惱不可
得何以故老死苦惱不在老死苦惱内亦不
在外亦不在中間老死苦惱非過去非未
來非現在老死苦惱不與老死合亦不散但
顛倒相應衆縁和合具足十二因縁故説生
因縁老死苦惱老死苦惱無所依止老死苦
惱決定相不可得老死苦惱前際後際中際
不可得智者通達老死苦惱虚妄無所有顛
倒相應無有根本不作不起不生如是觀十
二因縁法不見因縁法若過去若未來若現
在亦不見因縁相但知因縁是無縁無生
無相無作無起無根本從本已來一切法無
所有故通達是十二因縁亦見是十二因縁
無有作者受者若法所從因生是因無故是
法亦無菩薩隨無明義故一切法不可得入
如是觀中無縁即是十二因縁此中無所生
菩薩觀十二因縁是虚妄生隨順無明義通
達十二因縁若法無者是法亦無是故説隨
順無明義通達十二因縁無明是不生不作
不起無根本無一定法無縁無所有菩薩爾
時不分別是明是無明無明實相即是明因
無明故一切法無所有一切法無縁無憶想
分別是故隨順無明義通達十二因縁持世
是名菩薩摩訶薩十二因縁方便智慧若菩
薩能如是通達十二因縁合散是名菩薩善
得無生智慧何以故以生滅觀則不能善知
十二因縁若觀十二因縁集散是名得無生
智慧若得無生智慧是名通達十二因縁持
世是故菩薩摩訶薩欲入通達欲證無生智
慧應當如是勤行修集是十二因縁智慧
則能觀證十二因縁無生相持世若菩薩摩
訶薩知無生即是十二因縁者即能得如是
十二因縁方便是人以無生相知見三界疾
得無生法忍當知是菩薩於諸現在佛得近
受阿耨多羅三藐三菩提記是菩薩不久當
得受記次第受記持世如是善人因與受記
得安隱心於一切法旨趣方便中得智慧光
明是人通達十二因縁是無生是人得近現
在諸佛是人於諸惡魔無所怖畏是人度生
死流得到陸地是人得度無明淤泥是人得
到安隱之處持世若我今世若我滅後若
聞若信若讀誦若修習是十二因縁方便者
我與是人授記不久當得無生法忍我亦記
是人不久當於現在諸佛所得受阿耨多羅
三藐三菩提記
　　持世經四念處品第六
佛告持世何謂菩薩摩訶薩善知四念處菩
薩摩訶薩觀擇四念處順身觀身順受觀
受順心觀心順法觀法何謂爲順身觀
身順受心法觀受心法持世菩薩摩訶薩
順身觀身時如實觀身相所謂是身無常苦
如病如瘡苦惱憂衰動壞之相是身不淨
可惡惡露身中種種充滿其内九瘡孔中常
流臭穢身之不淨猶如行厠如是正觀身
時不得是身一毫清淨無不可惡者知是身
骨體筋纒皮肉所裹從本業因縁果報所起
集取所縛何等爲集何等爲取從先因縁起
是身是名爲取今以沐浴飮食衣被床臥被
辱醫藥是名爲集如是現在因縁爲集取所
縛本業果報力故有用又是身四大所造無
決定實色陰所攝數名爲身何故説名爲身
能有所作故説名爲身貪著依止處故説名
爲身隨意有用故説名爲身從憶想分別起
故説名爲身假合作故説名爲身與業合故
説名爲身是身不久終歸壞敗無常無定變
異之相是身不在身内不在身外不在中間
是身不知身亦不見身是身無作無動無有
願求亦無有心與草木瓦石等無有異身中
無有決定身相如是正觀擇身知是無有作
者亦無使作者是身無前際無後際無中際
是身無一常定堅牢之相如水沫聚不可撮
摩是身八萬虫之所住處是身百種諸病之
所侵惱以三苦故是身爲苦無有救者所謂
行苦壞苦苦苦是身衆苦之器如是正觀身
時又復思惟是身非我非彼不得自在不得
隨意作是不作是是身無根本無一定法可
得是身性空無一決定相是身虚妄所起
繋於機關作法從本業因縁起不應於身中
生我我所想我等不應惜身壽命菩薩如是
觀時不得身若合若散不見有所從來去有
所至有所住處不分別是身若過去若未來
若現在則不依止身命不貪惜身若我若我
所常離身受是菩薩觀身空無我無我所是
身中我我所不可得故是身相不可得是菩
薩若不得身相即不願身入身不起作道
云何爲入是身無有作者無有起者是身不
作不起相從衆因縁生是因縁能和合身而
是因縁亦虚誑無所有顛倒相應空無牢堅
亦以是因縁故是身得生是因縁亦無生無
相如是觀身即入身無生相中入已觀身無
相以無相相觀身知是身無相相不可得故
無生是身過去相未來相現在相不可得何
以故是身無根本無一定法可得是身若
此若彼不可得如是觀時知身無所從來亦
無所去即入身不生不滅道持世菩薩摩訶
薩如是願身觀身入如實相於身欲染則
能除斷疾令其念正住身中是名順身觀
身持世何謂菩薩摩訶薩順受觀受菩薩
摩訶薩觀苦受樂受不苦不樂受見是三受
無所從來亦無所去但虚妄縁合本業果報
所持顛倒相應知諸受虚妄從憶想分別起
菩薩如是觀諸受不得過去受不得未來受
不得現在受是菩薩見過去諸受空無我無
我所無常無牢堅無不變異相如是觀是
過去諸受空相寂滅相無相相觀未來諸受
空無我無我所無常無牢無堅無不變異
相觀未來諸受空相寂滅相無相相是菩薩
如是觀時作是念諸受無決定相無有根本
無一定法不相似故新新生滅無有住時菩
薩作是念是諸受無作亦無作者但凡夫顛
倒相應心中起三種受屬本業因今世縁合
故有是諸受是諸受皆空無有牢固虚妄之
法猶如空拳如是觀受心住一處菩薩爾
時得通達諸受集沒滅相見諸受不合不散
又受中不見受作是念諸受空性空故即通
達諸受無生相此諸受無生無滅無有成相
是諸受皆無相無成相如是思惟受諸受時
皆能不著如實知見諸受相離諸所受於此
諸受亦無所依於諸受中心皆放捨則疾得
捨三昧持世菩薩摩訶薩如是順受觀受」
持世何謂菩薩摩訶薩順心觀心菩薩摩訶
薩觀心生滅住異相如是觀時作是念是心
無所從來亦無所去但識縁相故生無有根
本無一定法可得是心無來無去無住異可
得是心非過去未來現在是心識縁故從憶
念起是心不在内不在外不在中間是心無
一生相是心無性無定無有生者無使生者
起雜業故説名爲心能識雜縁故説名爲心
念念生滅相續不斷故説名爲心但令衆生
通達心縁相故心中無心相是心從本已來
不生不起性常清淨客塵煩惱染故有分別
心不知心亦不見心何以故是心空性自空
故根本無所有故是心無一定法定法不
可得故是心無法若合若散是心前際不可
得後際不可得中際不可得是心無形無能
見者心不自見不知自性但凡夫顛倒相應
以虚妄縁識相故起是心空無我無我所無
常無牢無堅無不變異相如是思惟得順
心念處是人爾時不分別是心是非心但善
知心無生相通達是心無生性何以故心無
決定性亦無決定相智者通達是心無生無
相爾時如實觀心生集沒滅相如是觀時
不得心若集相若滅相不復分別心滅不滅
而能得心眞清淨相菩薩以是清淨心客塵
所不能惱何以故菩薩見知心清淨相亦
知衆生心清淨相作是念心垢故衆生垢心
淨故衆生淨如是思惟時不得心垢相不得
心淨相但知是心常清淨相持世菩薩摩
訶薩如是順心觀心
持世何謂菩薩摩訶薩順法觀法菩薩觀
一切法不見内不見外不見中間亦不得諸
法若過去若未來若現在但知諸法從衆縁
生顛倒起諸法無有決定相所謂是諸法屬
是人諸法本體於諸法中無諸法諸法不在
諸法内不在諸法外不在中間諸法不與
諸法合亦不散一切法無根本無一定相諸
法無所有故不動不作一切法如虚空無所
有故一切法虚誑如幻幻相無所有故一切
法常淨相倶不汚故一切法是不受相諸受
無所有故一切法如夢夢性無所有故一切
法無形形無所有故一切法如像性常無故
一切法無名無相名相無所有故一切法如
響虚妄所作無所有故一切法無性性不可
得故一切法如焔知無所有故菩薩如是觀
一切法時不見諸法若一相若異相亦不見
法與法若合若散亦不見法依止於法如是
觀時見一切法無所從來亦不見一切法住
處何以故一切法無住無依無起一切法無
住處住處無所有故住處不可得故持世諸
法無有差別一切法無分別相從衆生顛倒
故有用是諸法無處無方智者得諸法非一
相非二相非異相何以故持世一切法不
生不作不起無能作者一切法離根本一切
法無自性過諸性故一切法無歸處諸歸
處無所有故如是觀諸法善知諸法無我無
人觀擇諸法性空是諸法皆空性自空故諸
法無相不見相故於諸法中不起願即時觀
擇一切法無生作是念此中實無有法若生
若滅如是觀時心住一處爾時便得通達一
切法無生亦知見一切法集盡滅亦能入一
切法離相離性何以故持世一切法無決定
性智者通達諸法無相離相持世菩薩摩訶
薩順法觀法如是觀者於法無所得無所
受於法不爲生不爲住不爲滅故行而見一
切法盡滅相寂滅相持世是名菩薩摩訶薩
善觀四念處何故説名念處念處者即是
一切法無處無起處無所有處能如是入一
切法則念不亂名爲念處又念處是一切法
不住不生不取如實知見處名爲念處
　　持世經五根品第七
持世何謂菩薩摩訶薩善知諸根菩薩摩訶
薩正觀出世間五根何等五所謂信根精進
根念根定根慧根菩薩修習五根時信一
切法皆從衆因縁生顛倒所起虚妄縁合似
如火輪又如夢性信一切法無常苦不淨無
我如病如瘡無有堅牢虚僞不實敗壞之
相又信一切法虚妄無所有猶如空拳如虹
雜色誑於小兒憶想分別假借而有無有本
體無一定法又信一切法非過去非未來非
現在信一切法無所從來亦無所去信一切
法空無相無作信一切法無生無作無起無
相離諸相而信持戒清淨禪定清淨智慧清
淨解脱清淨解脱知見清淨菩薩如是成就
信根得不退轉以信爲首故能信持戒是信
常不退不失成就不退法安住不動信中常
隨業果報成就信人斷一切邪見不離法求
師但以諸佛爲師常隨諸法實相知僧行正
道住清淨戒成就忍辱得如是不動不壞信
増上信故名爲成就信根
持世何謂菩薩摩訶薩正觀精進根成就精
進根善知精進根菩薩摩訶薩行精進不休
不息常欲除五蓋故勤行精進乃至爲聽如
是等深法名爲精進是菩薩求法不休不息
精進不退亦欲斷諸障礙法故勤行精進而
不怯弱亦爲斷種種惡不善衰惱法故勤行
精進又爲増長種種善法故勤行精進是菩
薩決定成就精進不貪著是精進而入是平
等精進成就不退精進是人爲正方便通達
一切法故發行精進於精進中不隨他人於
精進中得智慧明成不退相能得如是不退
精進増上精進故得名成就精進根
持世何謂菩薩摩訶薩能得念根善修習念
根菩薩摩訶薩常攝念一處布施柔和具
足梵行持畢竟清淨戒衆定衆慧衆解脱衆解
脱知見衆常思念淨身口意業常思念究竟
其事常思念一切法生滅住異相方便常思
念知見苦集滅道諦常思念諸根力覺道禪
定解脱諸三昧方便常思念一切法不生不
滅不作不起不可説相常思念欲得無生智
慧常思念欲得具足忍智常思念離智滅
智常思念欲得具足佛法常思念不使聲聞
辟支佛法入心常思念無礙智慧常不忘不
失不退是念入如是觀中而不隨他是人得
如是堅牢増上念故名爲成就念根
持世何謂菩薩摩訶薩能得定根能得定根
方便菩薩摩訶薩於聖地中常行禪定不
依禪定不貪禪定善取禪定相善得禪定方
便解善生禪定亦能行無縁禪定悉知諸禪
定門善知入禪定善知住禪定善知起禪定
而於禪定無所依止善知所縁相善知縁眞
相亦不貪受禪味於諸定中自在遊戲而不
隨他亦不隨禪生於諸定中得自在力於諸
定中不以爲難不以爲少隨意所欲是人得
如是増上禪定故名得定根得定根方便
持世何謂菩薩摩訶薩成就慧根得慧根方
便菩薩摩訶薩能成就通達慧根所謂能正
滅諸苦是人成就是通達慧處處所用皆得
離觀捨觀成就隨涅槃智慧成就是慧根故
善知三界皆悉熾然善知三界皆是苦以是
智慧不處三界是人觀擇三界一切皆空皆
無相無願無生無作無起見出一切有爲法
道爲具足諸佛法故勤行精進如救頭然是
菩薩智慧無能沮壞以是通達智慧能出三
界亦不依止三界事斷一切有爲法中喜
一切可染可著繋縛法中心不貪嗜於諸五
欲心皆厭離心亦不住色無色界成就増上
智慧成就無量功徳猶如大海以是智慧於
一切法方便中無有疑難是人以是智慧通
達三界於三界中心無所繋得是増上慧故
説名度慧根得慧根方便持世何故名之
爲根増上義故説名爲根不動義故説名爲
根無能壞故説名爲根無能退故説名爲
根不隨他故説名爲根不退轉故説名爲根
無能牽故説名爲根隨順正法故説名爲根
不貪著故説名爲根不雜故説名爲根又持
世菩薩摩訶薩善知衆生諸根亦能善學
分別諸根菩薩知染欲衆生諸根知離染欲
衆生諸根知瞋恚衆生諸根知離瞋恚衆生
諸根知愚癡衆生諸根知離愚癡衆生諸根
知欲墮惡道衆生諸根知欲生人中衆生諸
根知欲生天上衆生諸根知軟心衆生諸根
知上衆生知中衆生知下衆生諸根知壞敗
不壞敗衆生諸根知勤修不勤修衆生諸根
知巧不巧衆生諸根知有罪無罪有垢無垢
知瞋礙不瞋礙知隨順不隨順知障礙不障
礙衆生諸根知欲界行知色界無色界行衆
生諸根知厚善根薄善根知畢定不畢定邪
定衆生諸根知慳貪離慳貪知戲調不戲調
知狂惑不狂惑知輕躁不輕躁知瞋恚不
忍知柔軟能忍知深厚慳知具足施衆生諸
根知信者知不信者知恭敬者知不恭敬
者知具足持戒知清淨持戒知具足忍辱知
懈怠知精進知散心知得定知無智慧知有
智慧知闇鈍知不闇鈍知増上慢知不増
上慢知行正道知行邪道知妄念知得念安
慧知散根知攝根知壞根不壞根知淨根不
淨根知明根知發小乘根知發辟支佛乘根
知諸菩薩根知發佛乘根是菩薩得度如是
諸根分別方便於如是等衆生分別諸根智
慧中方便不隨他故説名得諸根方便亦
名不爲他所牽亦名不可破壞亦名不退
轉亦名得方便力亦名得人根亦名得諸天
龍神夜叉乾闥婆阿修羅迦樓羅緊那羅摩睺
羅伽人非人等根亦名得最自在亦名得不
壞不動亦名到彼岸者成就如是功徳者於
一切法中疾得自在力
持世經卷第三

持世經卷第四
　　姚秦龜茲三藏鳩摩羅什譯
　　持世經八聖道分品第八
持世何謂菩薩摩訶薩善能知道菩薩摩訶
薩安住道中何等爲道所謂八聖道分正
見正思惟正語正業正命正精進正念
正定持世何謂菩薩摩訶薩名爲行八聖道
分何謂名爲得八聖道分方便菩薩摩訶薩
得正見安住正見爲斷一切見故行道爲斷
一切諸見故安住於道乃至斷涅槃見佛見
何以故持世一切諸見皆名爲邪乃至涅
槃見佛見破壞一切貪著諸見故名爲正見
又無諸見無取諸見不念不貪著不縁不行
不分別一切諸見是名正見以是正見爲見
何等見一切世間虚妄顛倒爲諸見所縛如
是見時名爲安住斷一切見於是正見亦不
念不見不貪著分別乃至涅槃見佛見爲不
起一切見故行云何名爲正見一切法寂
滅念相不生不滅同於涅槃如是亦不念
不分別是一切法不念不分別不現在前不
正不邪不取不捨是名出世間正見何故名
爲出世間正見是人不得世間不得出世
間度世間已無所分別是故名爲出世間正
見正見者如知見世間出世間亦如是是
人不復分別是世間是出世間斷諸憶想分
別名爲出世間正見是人不見邪不見正斷
一切心所念名爲正見又正見者於諸法中
更無差別是故説名正見又正見者如實知
諸邪見義又正見者觀諸邪見即是平等是
名菩薩摩訶薩安住正見
持世菩薩摩訶薩住正見中如實知正思
惟作是念一切思惟皆爲是邪乃至涅槃思
惟佛思惟皆是邪思惟何以故斷諸分別名
爲正思惟無所分別名爲正分別斷分別是
正分別何以故是人知見一切思惟相已則
無有邪是人更不分別是此是彼住如是正
分別中更不得諸分別若正若邪如是之人
離諸分別過諸分別故説名正思惟正思惟
者即是分別知見一切分別皆虚誑不實從
顛倒起諸分別中無有分別是人安住正
思惟更不得分別若正若邪離諸分別過諸
分別斷諸分別故説名正分別是人爾時於
一切分別中無所繋縛知見諸分別性皆平
等故是名安住正思惟
持世菩薩摩訶薩勤集正語是人見一切語
言虚妄不實從顛倒起但憶想分別從衆因
縁有作是念是語言相語言中不可得滅一
切語如實知一切口業名爲正語是語言無
所從來亦無所去能如是見者名爲正語
是人爾時安住實相中有所語言皆是正語
是故説安住正語中是人得住第一清淨口
業亦知見諸口業相亦通達一切語言是人
所説終不有邪是故説名住於正語
持世菩薩摩訶薩善知一切語業皆是邪
業知一切諸業虚妄無所有不作不起何以
故諸業中無一決定滅一切業名爲正業正
業者於業不分別若正若邪入諸業平等故
不分別業若正若邪是故説名正業又正業
者則是不繋三界義如實知見義如實平等
中更無分別是正是邪菩薩行如是正業如
實知見一切業故如實於法無取無捨是故
説名行正業正業中無有邪業是人如實知
見故説名住於正業中
持世何謂菩薩摩訶薩善知一切諸命皆是
邪命何以故若有命相法相取相乃至涅
槃相佛相乃至清淨佛法相住於是中作清
淨命皆名邪命正命者捨諸資生所著斷諸
販賣不分別不戲論過一切戲論是名正命
正命中更不分別是邪命是正命即得一切
清淨命是故説名得清淨正命又一切諸命
皆不生無有邪正是人名爲得清淨命安住
正道無有戲論住是正命中不取正命不捨
邪命是故説名住正命中是人爾時不名住
正不名住邪得清淨平等命離於命相無動
無作不念命不念非命但名爲如實知者如
實見者是故説名住正命中
持世何謂菩薩摩訶薩善知正精進菩薩摩
訶薩住正精進若菩薩爲斷一切精進道故
名爲住正精進何以故一切精進皆爲是邪
諸有所發有作有行皆名爲邪何以故一切
法皆是邪作有所發作皆是虚妄若虚妄者
即亦是邪正精進者無發無作無行無願一
切法中斷有所作是菩薩於一切法中斷有
所作乃至涅槃相佛相中不生有所作相是
人善知一切所作皆爲虚妄爲無所作故行
道若是正者則無所作一切法平等無差別
無有所作過所作相是菩薩善知精進非是
精進道不取不捨故説名住正精進正精進
者即是諸精進不可得義即是諸法如實知
見義所謂正精進如是見者不復分別是邪
精進是正精進是故説名正精進
持世何謂菩薩摩訶薩善知正念菩薩摩
訶薩知見一切念皆是邪念有所念處皆是
邪念何以故一切念是邪念若於處所念生
皆是邪念無憶無念是名正念何以故一切
念從虚妄因縁起是故有生念處皆爲邪
念若於處所無生無滅是名正念無有處所
起念業是名安住清淨念中無處生邪念
是人知見一切法皆爲是邪是正法中無念
是故説安住正念中又正念者於法無有分
別是正念是邪念是人通達一切念皆無念
相常行六捨心故説名住正念是人更無所
貪樂亦不分別是無念以諸法平等通達一
切念是人如實知見一切念故若念若非念
無取無捨是故説安住正念中是人所念更
不分別是等是不等於念非念不隨不縁以
無縁故知一切念非念若念若非念不復在
心是人安住正念故不可説不可示斷一
切語言離一切語言如實知一切語言不
分別此彼故説名安住正念
持世何謂菩薩摩訶薩安住正定菩薩摩
訶薩觀一切定皆是邪定何以故凡諸法中
所取縁定相所取知定相所取三昧戲論定
相皆名爲邪邪者即是貪著義是定不爾
如所縁取相不取相無求無戲論無憶念名
爲正定若不貪著不分別此彼斷貪著喜不
受定味壞取定相心無所住是名正定又正
定者不依止一切定中而不戲論如實通達
法之本體善知定相心不貪著欲破彼此念
道如是語亦不分別斷一切分別故名爲正
定又正定中更不生邪正想破一切想斷一
切想滅一切想故名爲正定正定者不生
邪正不分別邪正是名正定何以故是菩薩
通達諸定方便住是正定中不復爲若定若
定相所繋過諸定相故説名正定正定名於
法無所戲論諸法平等中無有戲論所謂是
正是邪正定者即是諸法平等義正定者能
出諸禪定三界一切有爲法能如實知見一
切五道生死義持世是名諸菩薩摩訶薩住
如是定中名爲得正定方便名爲善知道善
知道方便所謂如實知見能至涅槃道
　　持世經世間出世間品第九
持世何謂菩薩摩訶薩善知世間出世間法
何謂得世間出世間法方便持世菩薩摩訶
薩正觀世間出世間法何等爲世間法
菩薩作是念凡所有法憶想分別從顛倒
起衆因縁生繋虚妄縁從二相起空無所有
如虹雜色亦如火輪誑於凡夫破壞義故假
名世間是名世間諸世間法皆非是實從
虚妄縁起不作不起相但因陰界入色聲
香味觸法故説因名色故説隨凡夫人心所
貪著又隨種種貪著邪見如亂絲無緒如
茅根蔓草互相連著隨顛倒相應故説名世
間法何等爲出世間法如是世間法從本已
來如實性離是名出世間何以故智者求世
間法不可得求出世間法不可得無世間無
出世間處是中無分別是世間是出世間但
爲世間故説出世間世間實相即是出世間
何以故世間無定相可得世間相從本已來
常空世間法不決定故世間從本已來是寂
滅相是菩薩如是觀世間出世間不可得世
間亦不貪著出世間是人不念不著世間出
世間故不與世間諍訟何以故智者通達世
間是虚妄相見世間實相故更不分別是世
間是出世間何以故持世世間者即是五受
陰義一切世間法皆攝在中智者求陰不得
陰不得陰性不得陰來處不得住處不得去
處無五陰十二入十八性無分別無名字
無性無相無行即名出世間
持世菩薩觀世間出世間法時不見世間
與出世間合不見出世間離世間是人不離
世間見出世間亦不離出世間見世間是人
不復縁於二行所謂是世間是出世間何以
故持世世間如實相即是出世間世間中世
間相不可得世間法中世間法不可得以無
所有故通達是法即是出世間持世若世間
與出世間異者諸佛不出於世諸佛亦不説
一切世間不可得一切世間不生如實知見
一切世間持世若不得世間不取世間即是
出世間是故當知如實知見世間通達世間
不可得故即説出世間是故諸佛出於世間
一切諸法若世間若出世間以不二不分別
證如實知見故即是説出世間法持世如是
世間甚深難可得底依世間法者得世間法
者悕望出世間法者於世俗語生第一義
相者住在二法者不能得入如是法中何
以故是人不知世間不知出世間是皆行二
法者持世行二法者不能通達世間出世間
持世菩薩摩訶薩如是善知世間出世間法
亦得世間出世間法方便
　　持世經有爲無爲法品第十
持世何謂菩薩摩訶薩善知有爲無爲法得
有爲無爲法方便持世菩薩摩訶薩正觀擇
有爲無爲法云何爲正觀擇是有爲法無有
作者無有受者是有爲法自生自墮數中是
故名有爲法是有爲法以虚妄因縁和合行
云何爲行自墮數中以二相縁知故名有爲
法生是法無有作者無使作者是法自生無
能起作者是故説名有爲法是諸有爲法
不在内不在外不在中間不合不散從虚妄
根本分別起無明因縁故皆無所有但以諸
行力故有用是法無有作者無有起者是名
有爲有爲者即是繋義隨凡夫顛倒所貪
著説智者通達不得有爲法不得有爲所
攝法智者所不數故名有爲法何以故諸
智者不得有爲分別爲凡夫世俗假名故分
別是有爲賢聖不隨一切諸法名數諸賢聖
離諸法名數是故説得無爲者名爲賢聖智
者通達一切有爲法皆是無爲是故不復起
作諸業智者知見一切有爲法起相虚誑妄
想是故不復起作有爲何以故有爲法無有
定性一切有爲法皆無性無起作何以故持
世無有行有爲縁而能通達無爲通達無爲
者更不復縁有爲云何爲通達智者見一切
有爲法皆虚妄無有根本無所繋屬不墮數
中如是觀時不復貪著有爲縁亦不取有爲
法何以故持世非離有爲得無爲非離無爲
得有爲有爲如實相即名無爲何以故有爲
中無有爲無爲中無無爲但爲顛倒相應衆
生令知見有爲法故分別説是有爲法是無
爲法是有爲相是無爲相於是中何等爲有
爲相所謂生滅住異何等爲無爲相所謂
無生無滅無住異是有爲相無爲相但爲引
導凡夫故説持世有爲法無生相無滅相無
住異相是故説生滅住異相無相無生若
是有爲法定有三相佛當決定説如是相是
生如是相是滅如是相是住異持世如如
來説一切法皆是無相持世無生若當有相
無滅若當有相無住異若當有相佛應決定
説是無爲相持世若無爲有相有説即非無
爲以説相故但凡夫以數法故説有爲三相
所謂生滅住異無爲三相所謂無生無滅無
住異持世若人通達知見有爲無爲法是人
更不復有生滅住異是故説得無爲者持世
生滅者即是見集沒義若法無集則無有
沒若不起集則不有退亦無住異持世是名
有爲如實知見若人如實知見有爲則不墮
數中所謂生滅住異菩薩如是思惟有爲無
爲法不見有爲法與無爲法合亦不見無爲
法與有爲法合但作是念有爲法如實相即
是無爲則更不復有所分別若不分別有爲
無爲法即是無爲法若分別是有爲是無爲
則不能通達無爲斷一切分別是名通達無
爲如實通達縁性斷諸縁故不在數不在非
數持世是名菩薩摩訶薩有爲無爲法方
便所謂於諸法無所住無所繋亦不貪受若
有爲若無爲法
　　持世經本事品第十一
持世若菩薩摩訶薩能如是善知五陰善知
十八性善知十二入善知十二因縁善知四
念處善知五根善知八聖道分善知世間出
世間法善知有爲無爲法當得善知諸法實
相亦善分別一切法文辭章句亦得念力
以是念力轉身成就不斷念乃至得阿耨多
羅三藐三菩提
持世過去無量阿僧祇劫爾時有佛號閻浮
檀金須彌山王如來應供正遍知明行足善
逝世間解無上士調御丈夫天人師佛世尊
持世是閻浮檀金須彌山王佛壽命五劫有
無量聲聞衆其佛國土清淨嚴飾豐樂安隱
其諸衆生具足快樂少於貪欲瞋恚愚癡易
化易度易淨持世是閻浮檀金須彌山王佛
爲諸菩薩亦説是斷衆生疑菩薩藏經持世
時有菩薩名曰寶光聞是陰界入縁四念處
五根八聖道分世間出世間有爲無爲法方
便即時發於精進二十億歳終不生惡心若
貪欲若瞋恚若愚癡若利養若飮食若衣鉢
但爲入如是法方便門故常勤精進持世
是寶光菩薩於閻浮檀金須彌山王佛所盡
其形壽常修梵行命終之後還生其佛國土
人中年少命終即復還生於其佛所修行梵
行於一一劫五百生死最後生閻浮檀金須
彌山王佛欲涅槃時在第五劫成就如是多
聞法亦得如是諸法實相方便所從佛聞諸
法皆能憶念得如是念力故白佛言聽我廣
演諸法即於其世中度脱無量無邊衆生
令住阿耨多羅三藐三菩提道中是閻浮檀
金須彌山王佛入涅槃時爲持法故護念寶
光菩薩佛滅度後法住一劫是人於是一劫
五百世中常生人間出家學道亦常於是諸
法實相得自増長亦復利益無量無邊衆生
持世是寶光菩薩如是展轉得値萬億諸佛
末後無量光佛爲其授記過阿僧祇劫當
得阿耨多羅三藐三菩提於阿僧祇劫中更
値百千萬億那由他諸佛後得阿耨多羅三
藐三菩提成佛號一切義決定莊嚴如來應
供正遍知明行足善逝世間解無上士調御丈
夫天人師佛世尊有無量無邊阿僧祇菩薩
衆無量聲聞僧佛壽二劫其佛國土豐樂安
隱普皆莊嚴持世是故菩薩若欲得如是法
中善知方便當勤行精進勤求讀誦修集如
是之法又復菩薩摩訶薩欲得如是諸法方
便故於四法中勤行精進何等爲四一者出
家二者獨行三者持戒清淨四者除懈怠心
是爲四菩薩有是四法勤求多聞安住忍
辱當疾得値遇四法何等四一者生中閻浮
提二者得値佛三者隨法行四者除罪業障
是爲四又復持世菩薩摩訶薩如是法中
應勤行精進當得清淨布施力清淨持戒清
淨忍辱清淨精進清淨禪定清淨智慧力
菩薩摩訶薩住是法中疾得如是方便力又
持世菩薩摩訶薩雖行頭陀細法亦能常於
衆生有大悲心是人入大悲心於是法方便
中勤行精進
持世復有菩薩摩訶薩欲得如是法當入諸
陀羅尼門勤行精進何謂爲入陀羅尼門故
勤行精進所謂善觀一切法無量縁觀一切
法無量方便亦觀無量方便起如是觀時
以三昧門方便善入諸法門無量縁亦入無
量方便亦入無量方便起於是法中得力
故善知諸法實相亦善分別一切文辭章
句亦得念力亦得轉身成就不斷念不退法
乃至得阿耨多羅三藐三菩提又復持世菩
薩摩訶薩入諸陀羅尼門故通達一切諸法
隨宜因縁以一因縁能入千種因縁隨智慧
力得諸法方便又復持世菩薩摩訶薩如是
法中勤精進故入一相門三昧得一相門三
昧故入無量相門三昧如是入已以種種因
縁方便故能入是諸法門如是諸菩薩入一
切諸法門已當得一切諸法方便又復持世
菩薩摩訶薩多行智慧故善知諸禪定相
亦善知無縁三昧是三昧力故能善知無量
縁無量禪定起是菩薩住此地中能得一切
諸法實相方便又復持世菩薩摩訶薩常觀
世間縁方便常觀有爲法縁方便常觀世諦
縁方便亦常勤行壞散一切法縁方便亦無
貪著處是菩薩修集如是法疾得諸法實
相方便又復持世菩薩摩訶薩勤行精進起
方便力而亦常觀諸法實相不依止世樂亦
不雜行世間之法成就如是法者疾得諸法
實相亦善分別一切法文辭章句亦得念
力亦得轉身成就不斷念乃至得阿耨多羅
三藐三菩提持世是故菩薩摩訶薩欲得度
如是諸法彼岸當於是法如説修行持世汝
等於是法中勤行精進汝等不久當於此法
得無礙智慧持世過去無量無邊不可思議
阿僧祇劫爾時有佛號無量光徳高王如來
應供正遍知明行足善逝世間解無上士調
御丈夫天人師佛世尊是無量光徳高王佛
壽命一劫其佛國土以七寶網羅覆其上普
以七寳諸多羅樹莊嚴世界是諸多羅樹亦
復以七寶網羅覆其上一一樹下敷師子座
諸多羅樹皆出天衣諸座皆以琉璃寳閻浮
檀金赤眞珠所成諸多羅樹四邊皆有香樹
華樹圍繞莊嚴一一樹下各各有池八功徳
水充滿其中諸池皆以頗梨車𤦲赤眞珠所
成諸池水上皆有青赤白紅蓮華遍覆水上
諸池皆以七寳爲欄楯持世彼佛國土皆以
如是衆寳莊嚴世界四邊復有寳樹如忉利
天波利耶多羅迦持毘陀羅樹如是寳樹
千萬億數圍繞世界是諸寶樹光明障蔽一
切日月光明不復現持世諸多羅樹及諸寳
網自然皆出種種妙香如天伎女歌頌之
聲其佛國土常出如是微妙音聲無三惡道
亦無三惡道名持世是無量光徳高王佛爲
諸衆生多説如是之法所謂般若波羅蜜及
菩薩藏斷一切衆生疑喜一切衆生心經持
世其無量光徳高王佛説法時一日之中無
量百千萬億衆生發阿耨多羅三藐三菩提
心已發心者皆得具足助菩提法持世是無
量光徳高王佛以是因縁教化成就無量無
邊衆生於阿耨多羅三藐三菩提其佛國土
菩薩摩訶薩其數甚多持世彼佛滅後法住
半劫是無量光徳高王佛滅度之後法欲盡
時下方過十佛世界有菩薩名無量意命
終來生始年十六出家學道於無量光徳高
王佛法欲滅時聞是菩薩摩訶薩解説是
陰界入方便經是無量意菩薩聞此經已發
大精進於是法中盡到其邊成就深方便力
是菩薩善根因縁故於彼命終得値二十億
佛皆得成就如是之法常識宿命童眞出家
修行梵行常得念力世世不離如是之法世
世成就不斷念然後得成阿耨多羅三藐三
菩提號無量光莊嚴王佛持世是故菩薩
摩訶薩若欲疾得阿耨多羅三藐三菩提若
欲疾得具足一切智慧於我滅後後五百歳
惡世之中當勤護持發大誓願應生大欲大
精進大不放逸於後世中常當護持如是等
經
爾時跋陀婆羅伽羅訶達多菩薩等爲上首
從坐而起向佛合掌白佛言世尊我等於佛
滅後後五百歳法欲滅時我等當爲守護如
是等經勤行精進讀誦聽受亦當復爲他人
廣説復有若干千數菩薩從坐而起合掌向
佛瞻仰尊顏發是願言世尊我等後世後五
百歳作是誓願於如是等甚深無染汚諸佛
所聽能生菩薩諸善功徳能具足諸菩薩助
菩提法我等當共護持聞如是法當大清淨
其心歡喜專心勤求受持讀誦佛便微笑
即時三千大千世界無量光明遍滿其中三
千大千世界六種震動爾時阿難從坐而起
偏袒右肩右膝著地合掌白佛言世尊何因
縁故今者微笑地大震動佛告阿難汝見此
等菩薩發大誓願後世護持如是甚深無染
汚法不阿難是諸菩薩非但今世發是誓願
阿難我念是諸菩薩於無量無邊諸佛所發
如是誓願三時護持諸佛之法亦能利益無
量衆生今者亦復三時護持我法於今現在
及我滅後法欲滅時亦大利益無量衆生持
世如跋陀婆羅等三時護持我法亦復於此
賢劫之中三時護持諸佛之法亦於未來諸
佛所三時護持如是之法阿難我今讃説是
人成就如是無量功徳説不可盡憐愍利益
安隱衆生阿難若我悉説是人如是功徳人
不能信若人不信佛語是人長夜失於利
益受諸苦惱墜墮惡趣阿難我今粗説是
等菩薩利益衆生假使如三千大千世界滿
中衆生皆墮大地獄中中有一人語諸衆
生汝等莫怖我今一一代汝受此大地獄苦
是人即時出地獄衆生一一皆爲多千萬歳
受地獄苦阿難於汝意云何是人爲大利益
大安樂不阿難言世尊爲大利益大安樂
阿難是人出諸衆生已現其力勢皆使令
得成就世間第一快樂阿難是人爲能有恩
能與衆生樂不阿難言世尊是人所利益非
言所説阿難我今實説是跋陀婆羅加羅訶
達多菩薩等利益衆生是人利益衆生是二
利益安樂之事算數譬喩不可爲比何以
故阿難是人樂具皆是有爲相違之法不爲
厭足故不爲離欲故不爲智慧故不爲沙門
果故不爲涅槃故阿難是諸菩薩等利益衆
生與無上樂一切智人樂爲求佛道者皆作
佛事未入正位者令得聲聞辟支佛地以佛
法化諸菩薩示教利喜阿難是諸菩薩能示
教利喜諸菩薩衆爲不斷佛種故爲守護一
切智種故住於世間阿難是人過去本行
菩薩道時無量百千萬億那由他劫皆使有
佛不令斷絶亦於未來無量百千萬那由他
劫皆使有佛亦不斷絶何以故阿難是諸菩
薩本行菩薩道時已令無量諸佛住於佛道
是諸菩薩世世護持教化成就百千萬億諸
佛皆使成阿耨多羅三藐三菩提從是以後
亦復教化無數百千萬億衆生令住佛道教
化力故具足佛法亦皆當得阿耨多羅三藐
三菩提
阿難是跋陀婆羅等爲與衆生佛樂一切智
慧樂故勤行精進阿難若人實説何等是諸
菩薩父母救舍依洲生諸菩薩當説是跋陀
婆羅伽羅訶達多等五百菩薩是阿難若人
實問何等是諸菩薩種當言跋陀婆羅伽羅
訶達多等五百人是如是善男子等爲不斷
佛種不斷一切智慧種故住於世間是善男
子等亦於後世後五百歳以是教化方便力
故以樂因縁令諸衆生不墮三惡道中亦令
無量百千衆生住菩薩乘阿難若干千佛説
是善男子等功徳不可得盡何以故是善男
子等成就如是不可思議功徳阿難我於
無量百千萬億阿僧祇劫所集法藏是善男
子等能受護持阿難我今以是無量億劫所
集法寳囑累是人是善男子等爲無量阿僧
祇國土中現在諸佛之所護念阿難是善男
子等一切天人世間所應禮事阿難是人十
方千佛講説法時常所讃嘆阿難我已印可
爲斷一切衆生疑故若人於後末世受持是
經讀誦通利爲人廣説當知是善男子善女
人近一切種智有人於後末世乃至得聞如
是深經信解而發誓願我皆與受阿耨多
羅三藐三菩提記若於後世後五百歳生信
解心勤行精進護持是經是善男子善女人
我今亦以是阿耨多羅三藐三菩提法而囑累
之若聲聞人信受如是深法心無違逆我與
受記後當得値彌勒佛會若求佛道者聞
如是法受持信解是人皆爲彌勒佛所授記
以本願故出家學道阿難當知是善男子善
女人等若於後世後五百歳時於是法中勤
行精進當知是人善根猛利
　　持世經囑累品第十二
爾時持世菩薩摩訶薩白佛言世尊惟願利
益諸菩薩摩訶薩故護念是經菩薩摩訶薩
若於後世得聞是法心淨喜樂亦爲具足如
是法故勤行精進爾時世尊護念是經即以
神力令此三千大千世界香氣遍滿所未曾
有一切衆生慈心相向佛護念已告持世菩
薩持世我今護念是法印品經斷一切疑故
持世若有能受持讀誦是經者不久當得一
切智慧惟除本願我今亦與是人受記疾得
具足一切智慧故持世菩薩摩訶薩若受持
讀誦是法印品經思惟廣爲人説是人不久
當疾得五陰方便十二入十八界十二因縁
四念處五根八聖道分世間出世間法有爲
無爲法方便亦疾得諸法實相亦疾得分別
一切法章句亦疾得念力亦疾得轉身成
就不斷念乃至得阿耨多羅三藐三菩提持
世是經後世能與衆生作大法明大智慧光
福徳因縁亦能與諸菩薩具足助阿耨多羅
三藐三菩提法持世若諸菩薩於後末世時
得値是經及餘深經菩薩藏所攝與諸波羅
蜜相應是人不爲魔事所覆不爲業障所
惱持世若是人未得無生法忍者我與受
記於當來世第二第三佛當得無生法忍已
得無生法忍者於一切法中疾得自在力疾
得淨佛國土疾得無量聲聞衆疾得無量菩
薩衆持世我今説是法印爲斷後世一切疑
故持世菩薩摩訶薩見四利故於後末世
護持如是等經而發誓願何等爲四諸菩薩
作是念我當疾得無量無邊功徳亦令衆生
生大善根亦爲諸佛護持正法亦作諸佛持
法藏人亦爲無量諸佛所見讃歎是名四持
世菩薩摩訶薩復見四利於後末世護持是
經而發誓願何等爲四諸菩薩作是念我等
於後恐怖惡世守護法故行大精進於後惡
世正法壞時能持法藏爲此難事於後惡世
中法亂衆生亂時我等守護法故其心不亂
爾時當得具足忍辱以無瞋道守護於法是
名四持世菩薩摩訶薩見是四利故於後
惡世護持如是等深經而發誓願跋陀婆羅
伽羅訶達多等五百菩薩及餘菩薩得聞是
法印品經佛前合掌於後惡世發願護持是
深法者佛以右手皆摩其頭作如是言諸善
男子我於無量阿僧祇劫所集阿耨多羅三
藐三菩提大法寶藏甚爲難集受諸無量無
邊憂悲苦惱亦捨無量無邊歡喜快樂今以
囑累汝等於後末世當以是無量劫所集法
藏善開與人廣爲四衆分別解説此正法種
令不斷絶汝等還當然大法炬諸善男子
如來今者請汝等佛子住佛所住我於是無
量百千萬億阿僧祇劫所集法寶藏爲諸天
人廣宣流布即時跋陀婆羅伽羅訶達多等
即禮佛足作如是言我等隨力所能亦承佛
威神當於後世廣宣流布是法寳藏説是法
印品經時無量無邊阿僧祇一生諸菩薩善
根成就亦有無量百千萬億衆生發阿耨多
羅三藐三菩提心畢定受阿耨多羅三藐三
菩提記佛説是經已持世菩薩及跋陀婆羅
伽羅訶達多等及餘菩薩并諸四衆一切天
人阿修羅等聞佛所説皆大歡喜
持世經卷第四