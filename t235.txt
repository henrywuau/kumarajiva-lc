金剛般若波羅蜜經
　姚秦天竺三藏鳩摩羅什譯　
如是我聞一時佛在舍衞國祇樹給孤獨園
與大比丘衆千二百五十人倶爾時世尊食
時著衣持鉢入舍衞大城乞食於其城中
次第乞已還至本處飯食訖收衣鉢洗足
已敷座而坐時長老須菩提在大衆中即
從座起偏袒右肩右膝著地合掌恭敬而
白佛言希有世尊如來善護念諸菩薩善
付囑諸菩薩世尊善男子善女人發阿耨
多羅三藐三菩提心應云何住云何降伏
其心佛言善哉善哉須菩提如汝所説如
來善護念諸菩薩善付囑諸菩薩汝今諦
聽當爲汝説善男子善女人發阿耨多
羅三藐三菩提心應如是住如是降伏其
心唯然世尊願樂欲聞
佛告須菩提諸菩薩摩訶薩應如是降伏
其心所有一切衆生之類若卵生若胎生若
濕生若化生若有色若無色若有想若無想
若非有想非無想我皆令入無餘涅槃而
滅度之如是滅度無量無數無邊衆生實
無衆生得滅度者何以故須菩提若菩薩
有我相人相衆生相壽者相即非菩薩
復次須菩提菩薩於法應無所住行於布
施所謂不住色布施不住聲香味觸法布
施須菩提菩薩應如是布施不住於相何
以故若菩薩不住相布施其福徳不可思
量須菩提於意云何東方虚空可思量不
不也世尊須菩提南西北方四維上下虚空
可思量不不也世尊須菩提菩薩無住相
布施福徳亦復如是不可思量須菩提菩
薩但應如所教住
須菩提於意云何可以身相見如來不
不也世尊不可以身相得見如來何以
故如來所説身相即非身相佛告須菩提
凡所有相皆是虚妄若見諸相非相則見
如來
須菩提白佛言世尊頗有衆生得聞如
是言説章句生實信不佛告須菩提莫
作是説如來滅後後五百歳有持戒修福
者於此章句能生信心以此爲實當知
是人不於一佛二佛三四五佛而種善根
已於無量千萬佛所種諸善根聞是章句
乃至一念生淨信者須菩提如來悉知悉
見是諸衆生得如是無量福徳何以故是
諸衆生無復我相人相衆生相壽者相無法
相亦無非法相何以故是諸衆生若心取
相則爲著我人衆生壽者若取法相即著
我人衆生壽者何以故若取非法相即著
我人衆生壽者是故不應取法不應取非
法以是義故如來常説汝等比丘知我説
法如筏喩者法尚應捨何況非法
須菩提於意云何如來得阿耨多羅三藐
三菩提耶如來有所説法耶須菩提言如
我解佛所説義無有定法名阿耨多羅三
藐三菩提亦無有定法如來可説何以故
如來所説法皆不可取不可説非法非非法
所以者何一切賢聖皆以無爲法而有差
別須菩提於意云何若人滿三千大千世
界七寶以用布施是人所得福徳寧爲多不
須菩提言甚多世尊何以故是福徳即非
復福性是故如來説福徳多若復有人於
此經中受持乃至四句偈等爲他人説其
福勝彼何以故須菩提一切諸佛及諸佛
阿耨多羅三藐三菩提法皆從此經出須菩
提所謂佛法者即非佛法
須菩提於意云何須陀洹能作是念我得
須陀洹果不須菩提言不也世尊何以故
須陀洹名爲入流而無所入不入色聲香
味觸法是名須陀洹須菩提於意云何斯
陀含能作是念我得斯陀含果不須菩提
言不也世尊何以故斯陀含名一往來而
實無往來是名斯陀含須菩提於意云何
阿那含能作是念我得阿那含果不須菩提
言不也世尊何以故阿那含名爲不來而
實無來是故名阿那含須菩提於意云
何阿羅漢能作是念我得阿羅漢道不須
菩提言不也世尊何以故實無有法名阿
羅漢世尊若阿羅漢作是念我得阿羅漢
道即爲著我人衆生壽者世尊佛説我得
無諍三昧人中最爲第一是第一離欲阿羅
漢我不作是念我是離欲阿羅漢世尊我
若作是念我得阿羅漢道世尊則不説須
菩提是樂阿蘭那行者以須菩提實無所
行而名須菩提是樂阿蘭那行
佛告須菩提於意云何如來昔在然燈
佛所於法有所得不世尊如來在然燈
佛所於法實無所得須菩提於意云何菩
薩莊嚴佛土不不也世尊何以故莊嚴佛
土者則非莊嚴是名莊嚴是故須菩提諸
菩薩摩訶薩應如是生清淨心不應住色
生心不應住聲香味觸法生心應無所
住而生其心須菩提譬如有人身如須彌
山王於意云何是身爲大不須菩提言甚
大世尊何以故佛説非身是名大身須菩
提如恒河中所所沙數如是沙等恒河於
意云何是諸恒河沙寧爲多不須菩提言甚
多世尊但諸恒河尚多無數何況其沙須菩
提我今實言告汝若有善男子善女人以
七寶滿爾所恒河沙數三千大千世界以用
布施得福多不須菩提言甚多世尊佛告
須菩提若善男子善女人於此經中乃至
受持四句偈等爲他人説而此福徳勝前
福徳
復次須菩提隨説是經乃至四句偈等當知
此處一切世間天人阿修羅皆應供養如佛
塔廟何況有人盡能受持讀誦須菩提當
知是人成就最上第一希有之法若是經典
所在之處則爲有佛若尊重弟子
爾時須菩提白佛言世尊當何名此經我
等云何奉持佛告須菩提是經名爲金剛般
若波羅蜜以是名字汝當奉持所以者何
須菩提佛説般若波羅蜜則非般若波羅
蜜須菩提於意云何如來有所説法不須
菩提白佛言世尊如來無所説須菩提於
意云何三千大千世界所有微塵是爲多不
須菩提言甚多世尊須菩提諸微塵如來
説非微塵是名微塵如來説世界非世界
是名世界須菩提於意云何可以三十二
相見如來不不也世尊不可以三十二
相得見如來何以故如來説三十二相即
是非相是名三十二相須菩提若有善男
子善女人以恒河沙等身命布施若復有
人於此經中乃至受持四句偈等爲他人
説其福甚多
爾時須菩提聞説是經深解義趣涕涙悲
泣而白佛言希有世尊佛説如是甚深經
典我從昔來所得慧眼未曾得聞如是之
經世尊若復有人得聞是經信心清淨則
生實相當知是人成就第一希有功徳世
尊是實相者則是非相是故如來説名實相
世尊我今得聞如是經典信解受持不足
爲難若當來世後五百歳其有衆生得聞
是經信解受持是人則爲第一希有何以
故此人無我相人相衆生相壽者相所以者
何我相即是非相人相衆生相壽者相即是
非相何以故離一切諸相則名諸佛佛告
須菩提如是如是若復有人得聞是經不
驚不怖不畏當知是人甚爲希有何以故
須菩提如來説第一波羅蜜非第一波羅
蜜是名第一波羅蜜須菩提忍辱波羅蜜如
來説非忍辱波羅蜜何以故須菩提如我
昔爲歌利王割截身體我於爾時無我
相無人相無衆生相無壽者相何以故我
於往昔節節支解時若有我相人相衆生
相壽者相應生瞋恨須菩提又念過去於
五百世作忍辱仙人於爾所世無我相無
人相無衆生相無壽者相是故須菩提菩
薩應離一切相發阿耨多羅三藐三菩提
心不應住色生心不應住聲香味觸法
生心應生無所住心若心有住則爲非
住是故佛説菩薩心不應住色布施須菩
提菩薩爲利益一切衆生應如是布施如
來説一切諸相即是非相又説一切衆生
則非衆生須菩提如來是眞語者實語者
如語者不誑語者不異語者須菩提如來
所得法此法無實無虚須菩提若菩薩心住
於法而行布施如人入闇則無所見若菩
薩心不住法而行布施如人有目日光明
照見種種色須菩提當來之世若有善男
子善女人能於此經受持讀誦則爲如來
以佛智慧悉知是人悉見是人皆得成就
無量無邊功徳
須菩提若有善男子善女人初日分以恒
河沙等身布施中日分復以恒河沙等身
布施後日分亦以恒河沙等身布施如是
無量百千萬億劫以身布施若復有人聞此
經典信心不逆其福勝彼何況書寫受持讀
誦爲人解説須菩提以要言之是經有不
可思議不可稱量無邊功徳如來爲發大乘
者説爲發最上乘者説若有人能受持
讀誦廣爲人説如來悉知是人悉見是人
皆得成就不可量不可稱無有邊不可思議
功徳如是人等則爲荷擔如來阿耨多羅三
藐三菩提何以故須菩提若樂小法者
著我見人見衆生見壽者見則於此經不
能聽受讀誦爲人解説須菩提在在處處
若有此經一切世間天人阿修羅所應供
養當知此處則爲是塔皆應恭敬作禮圍
繞以諸華香而散其處
復次須菩提善男子善女人受持讀誦此經
若爲人輕賤是人先世罪業應墮惡道以
今世人輕賤故先世罪業則爲消滅當
得阿耨多羅三藐三菩提須菩提我念過
去無量阿僧祇劫於然燈佛前得値八百
四千萬億那由他諸佛悉皆供養承事無空
過者若復有人於後末世能受持讀誦此
經所得功徳於我所供養諸佛功徳百分
不及一千萬億分乃至算數譬喩所不能
及須菩提若善男子善女人於後末世有
受持讀誦此經所得功徳我若具説者或
有人聞心則狂亂狐疑不信須菩提當知
是經義不可思議果報亦不可思議
爾時須菩提白佛言世尊善男子善女人
發阿耨多羅三藐三菩提心云何應住云何
降伏其心佛告須菩提善男子善女人發
阿耨多羅三藐三菩提者當生如是心我
應滅度一切衆生滅度一切衆生已而無
有一衆生實滅度者何以故須菩提若菩
薩有我相人相衆生相壽者相則非菩薩所
以者何須菩提實無有法發阿耨多羅三
藐三菩提者須菩提於意云何如來於然
燈佛所有法得阿耨多羅三藐三菩提不
不也世尊如我解佛所説義佛於然燈佛
所無有法得阿耨多羅三藐三菩提佛言
如是如是須菩提實無有法如來得阿
耨多羅三藐三菩提須菩提若有法如來
得阿耨多羅三藐三菩提者然燈佛則不
與我受記汝於來世當得作佛號釋迦
牟尼以實無有法得阿耨多羅三藐三菩
提是故然燈佛與我受記作是言汝於來
世當得作佛號釋迦牟尼何以故如來者
即諸法如義若有人言如來得阿耨多羅
三藐三菩提須菩提實無有法佛得阿耨
多羅三藐三菩提須菩提如來所得阿耨多
羅三藐三菩提於是中無實無虚是故如
來説一切法皆是佛法須菩提所言一切法
者即非一切法是故名一切法須菩提譬
如人身長大須菩提言世尊如來説人身
長大則爲非大身是名大身須菩提菩薩
亦如是若作是言我當滅度無量衆生則
不名菩薩何以故須菩提實無有法名
爲菩薩是故佛説一切法無我無人無衆生
無壽者須菩提若菩薩作是言我當莊嚴
佛土是不名菩薩何以故如來説莊嚴佛
土者即非莊嚴是名莊嚴須菩提若菩薩
通達無我法者如來説名眞是菩薩
須菩提於意云何如來有肉眼不如是
世尊如來有肉眼須菩提於意云何如來
有天眼不如是世尊如來有天眼須菩
提於意云何如來有慧眼不如是世尊
如來有慧眼須菩提於意云何如來有法
眼不如是世尊如來有法眼須菩提於
意云何如來有佛眼不如是世尊如來
有佛眼須菩提於意云何恒河中所有
沙佛説是沙不如是世尊如來説是沙須
菩提於意云何如一恒河中所有沙有如
是等恒河是諸恒河所有沙數佛世界如
是寧爲多不甚多世尊佛告須菩提爾所
國土中所有衆生若干種心如來悉知何以
故如來説諸心皆爲非心是名爲心所以
者何須菩提過去心不可得現在心不可
得未來心不可得
須菩提於意云何若有人滿三千大千世
界七寶以用布施是人以是因縁得福多
不如是世尊此人以是因縁得福甚多
須菩提若福徳有實如來不説得福徳多
以福徳無故如來説得福徳多
須菩提於意云何佛可以具足色身見
不不也世尊如來不應以具足色身見何
以故如來説具足色身即非具足色身是
名具足色身須菩提於意云何如來可以
具足諸相見不不也世尊如來不應以
具足諸相見何以故如來説諸相具足即
非具足是名諸相具足須菩提汝勿謂如
來作是念我當有所説法莫作是念何以
故若人言如來有所説法即爲謗佛不
能解我所説故須菩提説法者無法可
説是名説法
爾時慧命須菩提白佛言世尊頗有衆生
於未來世聞説是法生信心不佛言須
菩提彼非衆生非不衆生何以故須菩
提衆生衆生者如來説非衆生是名衆生
須菩提白佛言世尊佛得阿耨多羅三藐
三菩提爲無所得耶如是如是須菩提
我於阿耨多羅三藐三菩提乃至無有少法
可得是名阿耨多羅三藐三菩提
復次須菩提是法平等無有高下是名阿
耨多羅三藐三菩提以無我無人無衆生無
壽者修一切善法則得阿耨多羅三藐三菩
提須菩提所言善法者如來説非善法
是名善法
須菩提若三千大千世界中所有諸須彌山
王如是等七寶聚有人持用布施若人以
此般若波羅蜜經乃至四句偈等受持讀誦
爲他人説於前福徳百分不及一百千
萬億分乃至算數譬喩所不能及
須菩提於意云何汝等勿謂如來作是念
我當度衆生須菩提莫作是念何以故
實無有衆生如來度者若有衆生如來度
者如來則有我人衆生壽者須菩提如來
説有我者則非有我而凡夫之人以爲有
我須菩提凡夫者如來説則非凡夫
須菩提於意云何可以三十二相觀如
來不須菩提言如是如是以三十二相
觀如來佛言須菩提若以三十二相觀
如來者轉輪聖王則是如來須菩提白佛
言世尊如我解佛所説義不應以三十
二相觀如來爾時世尊而説偈言
　　　　若以色見我　以音聲求我　　　　
　　　　是人行邪道　不能見如來
須菩提汝若作是念如來不以具足相故
得阿耨多羅三藐三菩提須菩提莫作是
念如來不以具足相故得阿耨多羅三藐
三菩提須菩提若作是念發阿耨多羅
三藐三菩提者説諸法斷滅相莫作是
念何以故發阿耨多羅三藐三菩提心者
於法不説斷滅相須菩提若菩薩以滿恒
河沙等世界七寶布施若復有人知一切
法無我得成於忍此菩薩勝前菩薩所得
功徳須菩提以諸菩薩不受福徳故須
菩提白佛言世尊云何菩薩不受福徳須
菩提菩薩所作福徳不應貪著是故説不
受福徳
須菩提若有人言如來若來若去若坐若
臥是人不解我所説義何以故如來者無
所從來亦無所去故名如來
須菩提若善男子善女人以三千大千世界
碎爲微塵於意云何是微塵衆寧爲多不
甚多世尊何以故若是微塵衆實有者佛
則不説是微塵衆所以者何佛説微塵衆
則非微塵衆是名微塵衆世尊如來所説
三千大千世界則非世界是名世界何以
故若世界實有者則是一合相如來説一合
相則非一合相是名一合相須菩提一合
相者則是不可説但凡夫之人貪著其事
須菩提若人言佛説我見人見衆生見壽者
見須菩提於意云何是人解我所説義
不世尊是人不解如來所説義何以故
世尊説我見人見衆生見壽者見即非我見
人見衆生見壽者見是名我見人見衆生見
壽者見須菩提發阿耨多羅三藐三菩提心
者於一切法應如是知如是見如是信解
不生法相須菩提所言法相者如來説即
非法相是名法相須菩提若有人以滿
無量阿僧祇世界七寶持用布施若有善男
子善女人發菩薩心者持於此經乃至四
句偈等受持讀誦爲人演説其福勝彼云何
爲人演説不取於相如如不動何以故
　　　　一切有爲法　如夢幻泡影　　　　
　　　　如露亦如電　應作如是觀
佛説是經已長老須菩提及諸比丘比丘尼
優婆塞優婆夷一切世間天人阿修羅聞佛
所説皆大歡喜信受奉行金剛般若波羅蜜
經
　　眞言
那謨婆伽跋帝　鉢喇壞　波羅弭多曳　唵
伊利底　伊室利　輸盧馱　毘舍耶　毘舍
耶　莎婆訶