佛藏經卷上奉入龍華經一
名選擇諸法
　姚秦龜茲三藏鳩摩羅什譯　
　　諸法實相品第一
如是我聞一時佛住王舍城耆闍崛山中與
大比丘僧倶皆是衆所知識及無邊大菩薩
摩訶薩衆無量無數爾時舍利弗從三昧起
行詣佛所偏袒右肩頭面作禮白佛言希有
世尊如來所説一切諸法無生無滅無相無
爲令人信解佛告舍利弗汝見何利歎言希
有如來所説一切諸法無生無滅無相無爲
令人信解舍利弗白佛言世尊我在靜處毎
作是念世尊乃於無名相法以名相説無語
言法以語言説思惟是事生希有心佛告舍
利弗如是如是是事希有第一希有謂是諸
佛阿耨多羅三藐三菩提舍利弗譬如巧畫
師畫於虚空現種種色相於意云何是畫師
者爲希有不希有世尊舍利弗如來所得阿
耨多羅三藐三菩提説一切法無生無滅無
相無爲令人信解倍爲希有所以者何無名
相法無念無得亦無有修不可思議非心所
依無有戲論非是戲論所可依止無覺無觀
無有所攝不在於心非得所得無此無彼無
有分別無動無性本來自空不可念不可
出一切世間所不能信如是無名相法以名
相説如是舍利弗一切諸法無生無滅無相
無爲令人信解倍爲希有舍利弗譬如有人
嚼咽須彌能令消盡飛行虚空不以爲患於
意云何爲希有不希有世尊舍利弗諸佛所
説一切諸法無生無滅無相無爲令人信解
倍爲希有舍利弗譬如火城縱廣深淺各一
由旬四門出焔人負乾草於中而過猛風吹
焔燒爆其身是人能令火不燒草及不燒身
於中得出如本無異於意云何爲希有不
希有世尊舍利弗如來所説一切諸法無生
無滅無相無爲令人信解倍爲希有舍利弗
譬如有人以石爲栰從海此岸度至彼岸於
意云何爲希有不希有世尊舍利弗如來所
説一切諸法無生無滅無相無爲令人信解
倍爲希有舍利弗譬如有人負四天下及諸
須彌山河草木以蚊脚爲梯登至梵天於意
云何爲希有不希有世尊舍利弗如來所説
一切諸法無生無滅無相無爲令人信解倍
爲希有舍利弗譬如藕絲懸須彌山在於虚
空於意云何爲希有不希有世尊舍利弗
如來所説一切諸法無生無滅無相無爲令
人信解倍爲希有舍利弗譬如劫盡大火燒
時人以一唾能滅此火又以一吹還成世界
及諸天宮於意云何爲希有不希有世尊舍
利弗如來所説一切諸法無生無滅無相無
爲令人信解倍爲希有舍利弗恒河廣大爲
無量不如是世尊舍利弗四天下中普雨大
雨渧如恒河有人以手承此雨渧無所遺
落於意云何爲希有不希有世尊舍利弗
如來所説一切諸法無生無滅無相無爲令
人信解倍爲希有舍利弗須彌山王爲高大
不高大世尊舍利弗四天下中普雨大石皆
如須彌有人以手承接此石無有遺落如芥
子者於意云何爲希有不希有世尊舍利
弗如來所説一切諸法無生無滅無相無爲
令人信解倍爲希有舍利弗譬如有人以一
切衆生置左手中右手接擧三千世界山河
草木皆能令是一切衆生同心喜樂其意不
異於意云何爲希有不希有世尊舍利弗
如來所説一切諸法無生無滅無相無爲令
人信解倍爲希有舍利弗如來所説諸法無
性空無所有一切世間所難信解何以故舍
利弗是法無想離諸想無念離諸念無取
無捨無戲論無惱熱非此岸非彼岸非陸地
非癡非明以無量智乃可得解非以思量所
能得知無行無相無有惱熱無念過諸念無
心過諸心無向無背無縛無解無妄無妄法
無癡無癡法無有癡網無名無言無説無不
説無盡無不盡無行無行相無道無道果無
離過諸離無思惟無雜糅不取不捨無得
不可得除諸滯着除貪恚癡非實非虚妄
非常非無常非明非不明非闇非照不在心
無有性性本空能降伏魔降伏煩惱降伏五
陰降伏十二入降伏十八界降伏説有五陰
者降伏説有十二入者降伏説有十八界
者降伏説有衆生者説有人者説有壽者説
有命者説有有者説有無者降伏一切諸邪
行者舍利弗我此聖法皆能降伏一切貪著
乃至説有法者不信樂諸法如實相者逆佛
法者所以者何舍利弗若有衆生説我者説
人者説衆生者説斷滅者説常者説有者
説無者説諸法者説假名者説邊者皆違
逆佛與佛共諍舍利弗乃至於法少許得
者皆與佛諍與佛諍者皆入邪道非我弟子
若非我弟子即與涅槃共諍與佛共諍與法
共諍與僧共諍舍利弗如是見人我則不聽
出家受戒舍利弗如是見人我則不聽受一
飮水以自供養舍利弗若人除捨如是不善
貪著事者於我法中出家求道不念涅槃不
以涅槃爲念不貪涅槃於畢竟空法不驚不
畏是人尚爲斷諸法故勤行精進何況如是
不善貪著謂著我著衆生著人著法是人爲
斷諸貪著故但勤修習無相三昧於無相三
昧亦不取相是人通達一切諸法相皆是一
相所謂無相舍利弗是則名爲於聖法中柔
順法忍得是柔順法忍乃名是我弟子能消
供養不空受身所以者何舍利弗我是眞實
相法不可入不可取不可捨不可貪不可説
斷語言道無歡無喜斷貪喜心非衆縁合離
衆因縁無道斷道至於無道斷諸語言論議
音聲無形無色無取無著無用無實無妄無
闇無明無壞無諍無合無散無動無念無有
分別不可得示非垢非淨非名非相非心數
法非心所解我此法中無男無女無天無龍
無夜叉無乾闥婆無鳩槃荼無毘舍闍無斷
無常無我無衆生無人無來無去無出無
入無戒無犯無淨無垢無有三昧無定無定
根無禪無禪根無知無見無貪無諍無道無
道果無慧無慧根無明無非明無解脱無非
解脱無果無得果無無力非力無所畏無
無所畏無念無念根無坐無行無有威儀無
此無彼無憶想分別無菩提無菩提分無智
無非智無地無水無火無風無罪無福無法
無非法無苦無樂拔諸一切戲論根本一切
永離冷而無烟舍利弗擧要言之我法悉
破一切諸念一切諸見一切諸結諸増上慢
不念一切諸所憶念除斷一切種種語言我
是法中無常無無常無苦無樂無垢無淨無
斷無常無我無衆生無人無壽者無命者無
生無滅何以故舍利弗如來於法都無所得
有所滅故名爲涅槃亦不見有得涅槃者舍
利弗佛亦不念涅槃不以涅槃爲念亦不貪
著涅槃是故當知是爲第一奇特希有所謂
如來説一切法無生無滅無相無爲令人信
解倍爲希有
　　念佛品第二
爾時舍利弗白佛言世尊於此法中云何爲
惡知識云何爲善知識佛告舍利弗若有比
丘教餘比丘比丘汝當念佛念法念僧念戒
念施念天比丘汝當觀身取是身相所謂不
淨當觀一切諸有爲法皆悉無常觀一切法
空無有我比丘汝當取所縁相繋心縁中
專念空相當樂善法當取不善法相取不
善法相已爲令斷故觀念修習謂爲斷貪欲
觀不淨相爲斷瞋恚觀慈心相爲斷愚癡觀
因縁法常念淨戒深取空相勤行精進爲得
四禪專心求道觀不善法皆是衰惱觀於善
法最是安隱一心修道分別諦觀善不善法
諦取相已唯觀涅槃安隱寂滅唯愛涅槃
畢竟清淨如是教者名爲邪教謂是正教而
是邪教舍利弗如是教者名惡知識是人名
爲誹謗於我助於外道亦爲他人説邪道法
舍利弗如是惡人我乃不聽受一飮水以自供
養我説教者不説受者舍利弗於我法中多
有如是増上慢教舍利弗若受教者受戒五
歳不能悉捨如是所教於是教中勤心精進
自有得無所有比丘不往諮問我説此人雖
有五歳猶名邪見雜外道法順行魔教舍利
弗若有比丘受是教已聞空無所得法即自
覺知我先受者皆是邪見於空無所得法無
疑無悔深入通達不依一切我見人見舍利
弗我説此人名爲得清淨梵行舍利弗若
有比丘成就如是無所得忍雖現未得無餘
涅槃我記是人彌勒佛時當在初會時彌勒
佛歡喜三唱是人能於釋迦牟尼佛法中成
就無所得忍舍利弗若在家出家成就此忍
我記是人必得涅槃舍利弗若有人受如是
教已聞空無所得法即時驚畏是人可愍無
有救者無有依者直趣地獄何以故舍利弗
於佛教中驚疑畏者是人則爲具足惡道所
以者何我常自説有所得者是惡道分何以
故舍利弗佛所得法無有差別是與非是若
可差別是有所得舍利弗人寧成就五逆重
惡不成就我見衆生見人見壽見命見陰入
界見貪著持戒著持戒見貪著三昧著三昧
見依於佛想得於法想於僧斷事成就身見
何以故於佛法中成就身見不在僧數舍利
弗佛弟子衆心無分別舍利弗佛弟子衆無
不善者無破戒者無破見者無破威儀者舍
利弗何等爲惡不善於佛衆中不在僧數
名惡不善謂心心數法與諸縁合無眞實事
但作分別以分別故計有所得是人乃至所
有言説心心相續乃至善不善法於聖法中
名惡不善何以故舍利弗所有樂處中必有
苦如來法者滅是苦樂舍利弗如來所得是
中無欲亦無非欲無樂無苦無思無想無修
乃至亦無空想何以故舍利弗若計空想即
是我想衆生想者是常想者是斷想者何以
故舍利弗隨所有想則生諸想是皆墮邪舍
利弗空名無念是名爲空空念亦空是名爲
空舍利弗空中無善無惡乃至亦無空想是
故名空舍利弗諸有爲法可知可解空非可
知亦非可解非可思量是故名空舍利弗
空非念得何以故空無想故是故名空舍
利弗何故説行空行不念一切諸想乃至
空想亦復不念是名空行舍利弗想名乃至
心有所念即名爲想無所念者乃名無想
離諸想故名爲無想隨所取想皆是邪見何
以故舍利弗於聖法中計得寂滅皆墮邪見
何況言説何況説者如是空法以何可説舍
利弗諸佛何故説諸語言皆名爲邪不能通
達一切法者是則皆爲言説所覆是故如來
知諸語言皆爲是邪乃至少有言語不得其
實舍利弗諸佛阿耨多羅三藐三菩提皆是
無想無念何以故如來於法不得體性亦不
得念舍利弗如來何故説有念處舍利弗
經説若人得四念處是人能得諸法體性能
得自身得我得人無有是處示法別相空故
説四念處四念處性無性無處無念無説無
有貪著念性尚無何況念處是故如來説名
念處舍利弗諸法若有決定體性如析毛髮
百分一者是則諸佛不出於世亦終不説諸
法性空舍利弗諸法實空無性一相所謂無
相如來悉見如來以是説有念處舍利弗念
處名爲無處無非處無念無念業無想無分
別無意無意業無思無思業無法無法相
皆無合散是故賢聖名爲無分別者是名念
處如來以是説有念處隨順無所有故名
爲念處隨順念佛名爲念處舍利弗云何名
爲念佛見無所有名爲念佛舍利弗諸佛無
量不可思議不可稱量以是義故見無所有
名爲念佛實名無分別諸佛無分別以是故
言念無分別即是念佛復次見諸法實相名
爲見佛何等名爲諸法實相所謂諸法畢竟
空無所有以是畢竟空無所有法念佛復次
如是法中乃至小念尚不可得是名念佛舍
利弗是念佛法斷語言道過出諸念不可得
念是名念佛舍利弗一切諸念皆寂滅相隨
順是法此則名爲修習念佛不可以色念佛
何以故念色取相貪味爲識無形無色無縁
無性是名念佛是故當知無有分別無取無
捨是眞念佛
　　念法品第三
爾時舍利弗白佛言世尊云何爲人亦説是
法爲惡知識世尊云何爲人亦説是法爲善
知識佛告舍利弗若有比丘教他比丘比丘
汝今當知念佛事空念所縁處是不應念汝
所念空念亦復空是無性空能斷色想能
斷取想是人爾時不得無想何況於念是人
爾時都無所有寂滅無性不集諸想滅一切
法是則名爲修習念佛念佛名爲破善不善
一切覺觀無覺無觀寂然無想名爲念佛何
以故不應以覺觀憶念諸佛無覺無觀名爲
清淨念佛於此念中乃無微細心心念業
況身口業又念佛者離諸想諸想不在心無
分別無名字無障礙無欲無得不起覺觀何
以故舍利弗隨所念起一切諸想皆是邪見
舍利弗隨無所有無覺無觀無生無滅通達
是者名爲念佛如是念中無貪無著無逆無
順無名無想舍利弗無想無語乃名念佛是
中乃無微細小念何況麁身口意業無身口
意業處無取無捨無諍無訟無念無分別
空寂無性滅諸覺觀是名念佛舍利弗若人
成就如是念者欲轉四天下地隨意能轉亦
能降伏百千億魔況弊無明從虚誑縁起無
決定相是法如是無想無戲論無生無滅不
可説不可分別無闇無明魔若魔民所不能
測但以世俗言説有所教化而作是言汝念
佛時莫取小想莫生戲論莫有分別何以故
是法皆空無有體性不可念一相所謂無相
是名眞實念佛所謂無生無滅無相無爲何
以故如來不名爲色不名爲想不名爲念不
名分別不逆不順不取不捨非定非慧非明
非無明如來不可説不可思議無相汝今莫
樂取相莫樂戲論佛於諸法無執無量不
見有法可執可量是人於佛猶尚不得何況
於念舍利弗如是教者名善知識第一義中
無有決定是善知識是惡知識復次舍利
弗若有比丘教餘比丘比丘汝當分別觀察
諸法亦復莫念法相是比丘如是修習心
無繋著則能通達諸法一相所謂無相是
人猶尚不生法想況我人想舍利弗於意
云何念法想者是人能滅一切法不不也世
尊舍利弗如樹無根能有枝葉華果實不
不也世尊如是舍利弗若人不得諸法根本
是人能生諸法想不不也世尊舍利弗若人
不得不念法想是人能滅一切法不不也世
尊是人不得於法不得法相不得於滅亦不
分別無生無滅是人爾時不生不滅不名得
涅槃者亦復不名無得涅槃舍利弗如是
教者名善知識第一義中無善知識無惡知
識舍利弗若人成就如是相者世間希有得
不顛倒眞實見故是爲正見復次舍利弗
正見者名爲正作正行正道正解無有顛倒
如實而見是故如來説名正見舍利弗若
有衆生無有顛倒如實觀者則有正見若生
我想人想衆生想者當知是人皆是邪行舍
利弗佛及弟子不説有我不説有人不説衆
生不説壽命不説斷常是故佛及弟子名
爲正見何以故正觀不顛倒故舍利弗一切
凡夫於此事中無能入者何以故一切凡夫
都無正見但有隨順正見得柔順忍不能如
實舍利弗是名正見邪見差別如實見故名
爲正見見世樂因増長財利是世間正見是
皆欺誑不免生死舍利弗佛説世間正見是
説懈怠下劣者法賢聖不作是念此是正見
此是邪見所以者何一切諸見皆從虚妄縁
起舍利弗若作是念此是正見是人即是邪
見舍利弗於聖法中拔斷一切諸見根本悉
斷一切諸語言道如虚空中手無觸閡諸
沙門法皆應如是
　　念僧品第四
舍利弗白佛言世尊何等爲聖衆舍利弗
若有人能信解通達一切諸法無生無滅無起
無相成就如是忍尚不得我況得須陀洹斯
陀含阿那含況得阿羅漢況復得法況得男
女何況得道況得如是等事是名聖衆是亦
不得復次舍利弗衆生少能信解無生無滅
無相法者若能信解無生無滅無相法者心
無顛倒共相知解以法和合不受後有知諸
世間但從虚妄縁起是人則更不住是身以
是因縁説名聖衆是人於是語言亦復不得
謂諸名相但集無相無戲論事是名僧寶應
受供養得無顛倒眞實義故是人以是方便
念僧是事亦空舍利弗如是教者名善知識
舍利弗斷一切語言道名爲聖衆何以故於
聖法中所因語言説眞實義如是語言亦不
可得是故當知斷諸語言名爲聖衆舍利弗
或有人言若於此中無有言説無有定者
何名爲僧舍利弗我於此中有如是答衆
僧名爲示如實事此事決定亦不可得倶同
一學一忍一味是事亦以世俗語故説非第
一義第一義中無有定實名爲僧法常不壞
者聖人若説言有是法是即爲汚所以者何
若人作是分別是男是女是天是龍是夜叉
是乾闥婆是鳩槃茶是法是非法作是分別
已得種種事得種種事故作是言是坐是臥
是行是住聖人得諸法實相故亦不分別是
男是女是天是龍乃至是法是非法不分別
故不得種種法不得種種法者能作是説是
坐是臥是行是住不不也世尊舍利弗若人
言是男是女是天是龍乃至是法是非法是
人所説非虚妄耶虚妄世尊舍利弗若不入
是虚妄者名爲聖衆不顛倒故名爲聖衆舍
利弗所有不善所有可知所有可得如是一
切諸不善法皆以名相爲本此賢聖法中斷
諸名相又不念名相不得名相云何當言是
聖是衆斷諸名相名爲聖衆若有法處可破
可斷賢聖法中無名無相無有語言斷諸語
言無有合散若言無僧則破聖衆是亦不得
所謂名相虚妄想故著種種邪見因是邪見
更受後身貪著諸見則五陰生舍利弗五陰
皆是虚妄貪著是名惡道是名邪見賢聖衆
者無有此事但知虚妄縁故起於三界知是
事故名爲聖衆舍利弗凡所有見於聖衆中
皆不可得謂我見衆生見壽命見人見男見
女見天見地獄見畜生見餓鬼見陰入界見
貝聲見鼓聲見地聲見水火風聲見持戒聲
見毀戒聲見正道聲見邪道聲見垢聲淨聲
禪定三昧八聖道聲須陀洹果斯陀含果阿
那含果阿羅漢果聲見解脱聲見得果聲見
佛聲見法聲見僧聲見滅聲見涅槃聲見舍
利弗是名虚妄音聲等見賢聖衆者於第一
義不得是見通達種種音聲一相所謂無相
無違無諍成就不顛倒法忍故名爲聖衆舍
利弗是不顛倒法忍即是無相無相故無取
無捨無逆無順無生無滅是中自然歸滅無
修無壞無起無得不分別此彼故心常捨離
所以者何於是忍中無此岸無彼岸無分別
無非分別通達無相成就是忍名爲聖衆破
和合故名爲聖衆舍利弗我餘經説若人見
法是爲見我如來非法亦非非法何以故調
達愚人及諸外道皆以色身見佛舍利弗如
來不應以色身見亦復不應以音聲見舍利
弗若人以色身見佛是去佛遠所以者何佛
不名見色名爲見佛舍利弗若人能見諸法
無相無名無觸無憶無念無生無滅無有戲
論不念一切法不念涅槃不以涅槃爲念不
貪涅槃信解諸法皆是一相所謂無相舍利
弗是名眞見佛謂一切法無求無戲論無生
於此事中亦不念不分別是名見佛若有人
於此法中無憶想分別無取無捨無貪無違
無想無想業不貪言説知法假名皆無所有
斷語言道無有差別亦無戲論是名無生無
想行者於世間中名爲聖衆舍利弗見何
法故名爲見佛所謂無想無分別無戲論不
受一切法若以空門若寂滅門若離門不念
見不得見是事亦不得所謂名字是處亦不
得所謂涅槃何以故舍利弗我尚不念涅
槃云何當説汝等當念涅槃當得涅槃舍利
弗若人得涅槃者是人不隨如來出家隨六
師出家舍利弗當知是人爲是法賊入我法
中當知是人汚辱我法當知是人爲是大賊
如大城邑中有大賊所以者何如是癡人尚
不得涅槃何況我人舍利弗如是癡人我以
手遮非我弟子不入衆數我非彼師舍利
弗若知諸法無生無滅無念無想得是法忍
者尚不得涅槃何況我人舍利弗佛説如
是名爲見法能見是事名爲見佛舍利弗云
何名爲佛一切法如不異不壞是名如來
若人於是法中無有疑悔是名聖衆舍利弗
過去世中有一癡人不識獼猴入一大林見
獼猴群叢聚一處是人曾聞有忉利天便謂
爲是忉利諸天即出樹林還本聚落多人衆
中作如是言汝等曾見忉利天不衆人答言
未曾見也即時語言我已得見汝欲見不皆
言欲見即將大衆詣彼林中示獼猴群汝等
觀此忉利諸天衆人皆言非忉利天此是獼
猴樂住林中汝癡倒故不識獼猴又亦不識
忉利諸天舍利弗是人空將大衆詣彼林中
如是舍利弗於未來世當有比丘至白衣家
作是言汝欲見佛聖衆聽佛法不中有白衣
信佛法者皆言欲見聽受佛法舍利弗中有
白衣貪樂語言入於塔寺有諸比丘好於言
説能通諸經依止語言樂於文飾是諸沙門
隨順爲説謂是眞道但充衆數如放牛人
但樂讀經不入眞際但悦人意貴於名利善
巧世事不淨説法但能巧語行世間道無有
威徳破涅槃因捨聖默然不樂禪定晝夜常
好談論諍訟臥厚被褥尚無一念隨順禪定
何況能得成沙門果是人睡眠常與俗心相
應初夜後夜不修順忍樂於下法是人亦多
得供養衣服飮食何以故是人常爲惡魔所
攝樂淺近語於第一義不能勤學不能誦持
第一深經聞則驚畏捨於淳濃而取糟粕有
諸凡夫見得利養生貪著心作是念言我等
亦當習是言論舍利弗是人捨於無上法寶
墮在邪見是沙門旃陀羅有諸白衣往詣其
所如此惡人而爲説法以利養故稱讃於佛
及法與僧但求活命爲財奴僕貪重衣食讃
己所樂若行布施得生天上於佛法中施爲
下法讃以爲最而作是言大施因縁得生天
上不知語言不解義趣但知初入淺近下
法貪著我人捨第一義舍利弗如是説法或
時有人生信出家與諸惡人而共和合不能
勤求第一深義有所得者説有我人壽者命
者憶想分別無所有法於阿毘曇修妬路中
自爲議論或説斷常或説有作或説無作舍
利弗我法爾時多外道法令諸衆生正見心
壞如是舍利弗我清淨法以是因縁漸漸滅
盡舍利弗我久在生死受諸苦惱所成菩提
是諸惡人爾時毀壞舍利弗若有比丘不能
捨是有所得見我見人見不解如來隨宜所
説而言決定有我人法如是之人我則不聽
受一飮水或時是人得聞空法信心清淨而
不驚疑即便還應導引衆人入實相義便應
出家受具足戒何以故舍利弗若人不捨如
是見者是名外道舍利弗我以世俗因縁
假説有我非第一義若有人言我亦復以世
俗因縁而説有我是人若能通達無生無滅
無相之法與我所説不相違者是我弟子舍
利弗若有人言如來何故隨世因縁於無我
法而説有人如來不應爲世間故作不實語
又諸經中多説有人佛所説者不應虚也舍
利弗應答是人佛説諸法皆空無主無性
但是虚妄非第一義如來不以第一義故説
有我人聖人言説無所貪著無智慧人無與
佛等亦無過者舍利弗如來智慧不可思議
以是智慧知衆生心寧當有人與佛等者佛
爲大龍大法之王不應難言佛説有人一切
世間常共我諍我常不與世間共諍舍利弗
説有我者甚可哀愍此中無法亦無有我多
有衆生不解如來隨宜所説違逆法寶多墮
惡趣舍利弗我知邪見而不爲邪見能知
邪見者即是正見舍利弗邪見終不變作正
見見不知見舍利弗諸佛如來阿耨多羅三
藐三菩提一切世間所難得信我於諸天一
切世間是最可信非不可信舍利弗我所説
法爲至彼岸是中亦無至彼岸者我所説法
爲盡諸行是中亦無盡諸行者我所説法爲
寂滅故是中亦無有寂滅者我所説法爲滅
度故是中亦無有滅度者我所説法爲解脱
故是中亦無有解脱者我所説法爲諸智故
是中亦無有諸智者我所説法爲淨垢故是
中亦無有淨垢者舍利弗如來爲天説法亦
無有天爲人説法亦無有人爲衆生説法亦
無有衆生舍利弗如來説明及與解脱是中
無明及與解脱我説念佛佛不可念我説空
行空不可行亦不可念舍利弗是名如來所
説經法章句是中無有説者諸惡人等得此
章句爲他人説亦復以我爲師無有如來聖
衆功徳而自爲僧數舍利弗譬如獼猴群不
似忉利天如是衆惡人不似我聖衆舍利弗
是諸惡人但以音聲語言自謂沙門似如癡
人見獼猴群謂忉利天舍利弗中有出家人
喜樂問難得値善師爲説名色寂滅語言道
斷無起無失通達無相得聞如是無生無滅
無相之法不驚畏者當知是人已曾供養無
量諸佛能知我法可名聖衆
　　淨戒品第五之一
佛告舍利弗破戒比丘有十憂惱箭難可堪
忍比丘成就十憂惱箭則於佛法不可滋
味憎説法者不樂親近何等爲十舍利弗破
戒比丘見僧和合不生喜心何以故和合布
薩必驅我出是惡比丘自知有過常懷憂惱
於持戒者瞋恨不喜舍利弗是名破戒比丘
初憂惱箭必墮惡道復次舍利弗破戒比丘
衆所憎惡不欲親近如惡牛利角人所捨遠
是惡比丘自知有過常懷憂惱舍利弗是名
破戒比丘二憂惱箭必墮惡道復次舍利弗
破戒比丘逢見比丘衆自知不同惡心捨離
懷愧恥故不能入衆舍利弗是名破戒比丘
三憂惱箭必墮惡道復次舍利弗破戒比丘
毒惡心盛不可化喩猶尚無有外道戒法況
於淨戒以其破戒因縁人不親近舍利弗是
名破戒比丘四憂惱箭必墮惡道復次舍利
弗破戒比丘以他財物自養其身我説此人
爲重擔者所以者何行者得者應受供養破
戒比丘非是行者非是得者是故舍利弗破
戒比丘當於百千億萬劫數割截身肉以償
施主若生畜生身常負重所以者何如析
一髮爲千億分破戒比丘尚不能消一分供
養呪能消他衣服飮食臥具醫藥舍利弗破
戒比丘著聖法服猶尚不應入寺一歩何況
得受一飮之水乃至床榻何以故舍利弗如
是惡人於天人中是爲大賊一切世間皆應
遠離舍利弗是敗壞人即是怨家如來悉聽
一切世間皆至我所破戒之人如來手遮非
我弟子何況一日住我法中舍利弗譬如死
人死蛇死狗最爲臭穢清淨諸天欲遊戲時
不應得見若見則遠如是舍利弗破戒比丘
如彼三屍臭穢不淨智者遠離不與同事布
薩自恣舍利弗破戒比丘於我法中爲是不
吉持戒比丘見此破戒即時遠離何以故若
破戒比丘手所觸物及所受物於持戒者則
爲毒惡舍利弗正使三屍臭穢滿地我能於
中行四威儀不能與此破戒比丘須臾共住
何以故舍利弗是爲沙門中卑陋下賤爲沙
門中朽壞弊惡爲沙門中粃糠爲沙門中垢
爲沙門中濁爲沙門中汚爲沙門中曲爲沙
門中麁爲沙門中失聖道者如是人等於
我法中出家求道而得重罪舍利弗如是之
人於我法中爲是逆賊爲是法賊爲是欺誑
詐僞之人但求活命貪重衣食是則名爲世
樂奴僕舍利弗譬如黄門非男非女破戒比
丘亦復如是不名在家不名出家命終之後
直入地獄舍利弗譬如蝙蝠欲捕鳥時則入
穴爲鼠欲捕鼠時則飛空爲鳥而實無有大
鳥之用其身臭穢但樂闇冥舍利弗破戒比
丘亦復如是既不入於布薩自恣亦復不入
王者使役不名白衣不名出家如燒屍殘木
不復中用如是比丘無有戒品定品慧品解
脱品解脱知見品但有具足破淨戒品不能
出大微妙音聲戒聲定聲慧聲解脱聲解脱
知見聲但出毀戒弊惡音聲與諸同惡倶出
惡聲但論衣服飮食床臥受取布施樹木華
果爲貴人使及論國土吉凶安危戲笑衆事
諸不善語常於日夜伺求塵染比丘如是
身業不淨口業不淨意業不淨當墮地獄舍
利弗是破戒比丘樂於闇冥如彼蝙蝠聞説
正經以爲憂惱所以者何如實説故世間之
人不喜實説但樂順意如是比丘於説法者
心不清淨重更爲罪増益地獄舍利弗是
名破戒比丘五憂惱箭必墮地獄復次舍利
弗破戒比丘無有羞恥諸根散亂成就不淨
身口意業不淨威儀所著衣服皆不如法好
喜妄語不能護口心常馳騁染於垢穢舍利
弗如新瓦器盛以屎尿臭爛膿血後去不淨
著栴檀香復去栴檀如是瓦器有何等氣世
尊是新瓦器先盛屎尿臭氣堅著唯有臭氣
無栴檀香舍利弗人以清淨信等諸根出家
學道遇惡知識而隨其教舍利弗何等爲惡
知識惡知識者常好調戲輕躁無羞言語散
亂不攝諸根心不專一癡如白羊親近如是
惡知識者失須陀洹果斯陀含果阿那含果
阿羅漢果乃至失於生天之樂況涅槃道但
能修集破法罪業與破法者而共從事是
人成就不淨身業不淨口業不淨意業不淨持
戒身死之後入於惡趣云何惡趣惡趣名爲
地獄畜生餓鬼阿修羅道復有惡道如阿由
勒蟲婆伽羅目呿蟲浮彌修遮迦蟲修脂目
迦蟲是人多生此諸蟲中舍利弗是人隨惡
知識若生人中父母生離死亡喪失親里衰
惱國土破壞生八難中捨八樂處多欲怒
癡常好戲調輕躁無羞言語散亂不能攝心
癡如白羊爲貪欲瞋恚愚癡所壞聾瘂盲瞎
手脚攣躄共惡知識生無佛處若値佛世目
不喜見不喜聞法不與佛衆而共和合起是
惡業惡人共生樂下劣法於正見中生邪見
想於邪見中生正見想是名下欲下忍下慧
舍利弗下慧之人終不能爲厭離滅道涅槃
生心舍利弗遇惡知識而得如是諸衰惱患
有是相貌是人聞是諸深經法驚疑怖畏如
墮深坑則墮大罪深坑塹中何以故舍利
弗如經中説破戒比丘有大重罪何因縁故
名爲破戒破所受戒難可教語行無常准多
所違逆常行貪著多雜糅行貪瞋癡行樂諸
雜語名爲破戒復有樂多事務樂多諷誦樂
多睡眠所言不順無有次第説不清淨貪著
我人壽者命者是故名爲弊惡比丘不知節
量不知沙門法不知婆羅門法樂行醫術販
賣求利樂爲國使汚染諸家樂與白衣給使
作務以諸樹葉華果奉上好爲白衣説外道
法心常捨離出世間法未滿二十受具足戒
受戒事中有諸不具形體缺少不應於法受
生米穀錢帛金銀不順教誨拒逆師命不自
知身不知他人不能分別貴賤差品好喜
妄語貪著戒取行事散亂心不專一面有瞋
相慳貪不信不識恩義多懷貪欲睡眠戲調
疑悔瞋恨覆藏罪惡好自專執嫉妬諂曲
無所慚愧自大放逸憍慢我慢大慢邪慢好
行欺誑讃美其身多作方便開利養門陵踐
白衣僞現親厚因勢得財以誇衆人毀破
戒品定慧解脱品解脱知見品於佛法衆心
不定信不信業報貴於現利謂無後世多諸
疑悔志性淺弱常好驚怖舍利弗是名弊
惡比丘如是癡人於我法中便是屎尿臭穢
不淨是人成就身口意業命不清淨故命終
之後墮在惡道入大地獄如是比丘諸佛如
來及弟子衆常所遠離餘好道者求滅度者
亦皆不近舍利弗譬如栴檀置不淨器同於
不淨不復任用如是舍利弗若在家出家親
近是人習效所行亦破戒品不久同惡顏色
毀悴破失威儀命終之後生地獄中舍利弗
如是惡人諸佛如來及弟子衆并餘求道好
滅度者皆所遠離舍利弗譬如栴檀置不淨
器不復任用如是舍利弗若在家出家雖以
塗身猶雜不淨舍利弗此惡比丘亦復如是
雖坐衆中著聖法服然是比丘惡相猶現梵
行比丘見此不淨遠而不近見他遠離心則
瞋恨以是因縁死入地獄舍利弗是名破戒
比丘六憂惱箭必墮地獄
佛藏經卷上

佛藏經卷中
　姚秦龜茲三藏鳩摩羅什譯　
　　淨戒品之餘
復次舍利弗破戒比丘聞佛所説如是等
經心不清淨歡喜信樂自知有過便疑此經
爲我等説不爲餘人何以故如我等比丘在
此事故舍利弗如是上妙無比之法破戒比
丘乃生瞋恨於説法者心多不信得聞如是
佛所説經違逆不受而作是言此非佛説教
語餘人何以故破戒比丘不樂修道修道比
丘不逆佛語此皆破戒愚癡惡法謂心不信
違逆佛語如是比丘自知有過但生瞋恨憍
慢佷戻惡邪慢心謗佛法僧舍利弗隨此比
丘聞是諸經違逆不信心不通達無上菩提
教語諸人非佛所説舍利弗佛説是人則爲
謗法以謗法故爲非沙門非釋種子應當滅
擯是等比丘若百千萬億諸佛三輪示現不
能令悟使得道果何以故舍利弗如是惡人
於此法中自作障道無復生分無有信心但
好衣食貪樂世利我説此人必墮地獄舍利
弗我今明了告汝若人違逆如是法寶於好
生處永無有分但生惡處常盲無目舍利弗
是諸比丘憍慢熾盛不能定説破我正法其
餘衆人不能自活爲利養故隨破我法舍利
弗如是法寶爾時壞滅何以故如是法寶一
切諸佛皆共恭敬諸辟支佛阿羅漢等亦皆恭
敬破戒比丘増上慢者不定説法諸比丘等
爾時皆共輕慢我法而共遠離多懷慳貪專求
生業貴於財利嫉妬所縛常好諍訟互生怨
隙不相敬順無有威儀志性輕躁猶如獼猴
轉易威儀行諸惡業退沙門法遠離賢聖舍
利弗如是惡人覆藏瑕疵多欲多求以財自
活惡魔知心爲作方便令其乖異各共散壞
一味僧寶分爲五部既有五部則生諍訟互
相是非論説過失舍利弗如今比丘互相教
化互相恭敬同心共行隨順佛語爾時比丘
不相教化不相恭敬見作惡者畏而捨去不
能以法共相教誨或時雖有多聞深智猶懷
憍慢輕賤餘人各以所是自立其輪不喜相
見況能受教舍利弗如來在世三寶一味我
滅度後分爲五部舍利弗惡魔於今猶尚隱
身佐助調達破我法僧如來大智現在世故
弊魔不能成其大惡當來之世惡魔變身作
沙門形入於僧中種種邪説令多衆生入於邪
見爲説邪法謂彌樓陀羅迦樓鬪事五分事
念念滅事一切有事有我事有所得事爾時
惡魔説如是等邪貪著事如是事者非諸佛
及佛弟子所説爾時惡人爲魔所迷各執所
見我是彼非舍利弗如來豫見未來世中有
如是等破法事故説是深經悉斷惡魔諸所
執著舍利弗當爾之時閻浮提内多是増上
慢人作小善順便謂得道命終之後當墮惡
趣何以故是人長夜自謂得道亦復稱説他
人得道冒受聖人所供養事是人於諸天人
世間爲大惡賊如是癡人聞説第一實義驚疑
怖畏如墮深坑舍利弗有諸比丘樂此事者
相與共集破壞諸佛無上菩提爾時増上慢
人偏執者多惡魔又復迷惑在家出家者心
令執非法説正法者少於援助則便散壞不
復得立舍利弗爾時世間年少比丘多有利
根所以者何諸出家者有餘煩惱還生人中
即復出家是諸比丘喜樂難問推求佛法第
一實義舍利弗爾時増上慢者魔所迷惑但
求活命實是凡夫自稱羅漢謂諸年少比丘
等言善身口意此是佛法第一實義善護淨
戒讀誦經法勤修多聞是名順忍因縁所謂
淨心信佛又有第一實義汝當繋心縁中專
念涅槃滅三種苦則能厭離五陰十二入十
八界汝等當於靜處觀此陰界入法悉皆無
常自觀其身種種不淨汝等能如是觀當得
須陀洹果又能於是五陰等法深觀無常苦
空無我無有堅牢則得斯陀含轉復深觀得阿
那含得阿羅漢是爲第一實義是中年少比
丘復問於佛法中阿羅漢果便是第一義耶
我等亦知是事得阿羅漢是第一義今此五
陰爲憶念者生爲不憶念者生答言是五
陰者憶念者生不憶念者不生復問憶念與
五陰爲異不答言如五陰憶念亦爾復問若
如五陰憶念亦爾者誰是念五陰者答言若
無念五陰者則無涅槃實有念五陰者是故
有修八直聖道入涅槃者舍利弗未來世中
多有比丘成就此忍舍利弗爾時會中多諸
天衆欲聞佛法第一實義聞是増上慢者所
説心生疑悔如墮深坑咸作是言咄哉釋迦
牟尼佛法今將速滅舍利弗中有成就善根
比丘謂是比丘癡人空老増上慢者若有
五陰相十二入十八界相者不受此語不喜
不悦從座起去舍利弗爾時諸天心大歡喜
四方唱言釋迦牟尼佛猶有好弟子在是諸
人等善根不少不喜聞是不淨所説謂我見
人見諸天聞此皆大歡喜稱揚讃歎是利根
者喜樂問難必皆成就無生法忍如是人
等合集一處共爲徒侶人衆既少勢力亦弱
舍利弗爾時我諸眞子於父種族尚無愛語
況得供養住止塔寺舍利弗汝且觀之爾時
如來便爲輕微我滅度後我諸子等成就善
寂無所得忍時亦爲輕賤我以是故於無數
劫摧諸怨敵化諸一切天王人王令心清淨
所以爾者令我諸子得安父位舍利弗如來
今以一切世間天人爲證如來如法得阿耨
多羅三藐三菩提轉無上法輪沙門婆羅門
若天魔梵所不能轉舍利弗如是現事如來
滅後我此阿耨多羅三藐三菩提我諸弟子等
欲廣流布是諸惡人不能證明亦復不能施
與無畏舍利弗譬如蜜瓶置四衢道而作是
言若人能食一毛頭者常不老死爾時諸天
世人各以刀杖衞護是瓶時衞護者各作是
言若或有人食一毛頭者我等當殺舍利弗
中有一人竊作是念是瓶中蜜食一毛頭則
不老死我今何爲惜死不噉若得噉已則便
不畏諸衞護者亦可常得無老病死如是定
心不惜壽命直詣瓶所諸衞護者各持刀杖
競欲殺之舍利弗是人若能刀杖未及食
一渧者則免衰患無復老死如是舍利弗
多有惡人魔及魔民欲滅我法如來滅後若有
人能隨順空法通達無疑則於諸法心無所
得成就上忍爾時雖爲惡人所輕沮壞其道
是人若能不惜身命勤行精進通達諸法無
生無作則得度脱生老病死舍利弗蜜瓶是
佛第一義法諸天世人衞護瓶者則是惡人
樂行魔事自失大利亦遮他人行實相者失
於大利舍利弗増上慢者皆是魔黨助成魔
事咸共譏訶無生滅法又舍利弗不淨説
者我見人見衆生見五陰十二入十八界見
未得謂得心計得道計得涅槃咸亦譏訶如
是正法何以故是人貪著空故亦是魔衆
魔所迷惑以我正法而作魔事舍利弗若在
家出家聞是無我無人無衆生畢竟空法驚疑
畏者當知是人受魔教化是像比丘爲是盜
法惡威儀者舍利弗是人則是我見衆生見
有見無見常見斷見皆是魔民非佛弟子何
以故我經中説一切世間皆空無我無我
所無人無衆生無常無定無不壞法如是惡
人亦復皆共讀誦是經爲他人説而心貪著
我見人見如是癡人名爲造作苦因名爲反
覆兩端各爲鬪亂破僧名爲汚染道法名
爲沙門中濁名爲醜陋穢惡名爲但有言説
名爲假僞沙門名爲沙門中貧名爲擔重擔
者名爲欺誑諸佛名爲得逆罪者舍利弗是
人名爲大惡逆賊名爲惡知識名爲破戒名
爲邪見名爲外道名爲無實行名爲惡伴
名爲殺鬼名爲癩瘡名爲臭穢名爲燒熱
名爲諂曲名爲墮在黒闇名爲入稠榛林名
爲墮生死流名爲互出惡者名爲地獄名爲
畜生名爲餓鬼名爲阿修羅名爲不入道者
名爲欺誑人者名爲自讃己者名爲行占相
者名爲大聲喚呼名爲因利求利名爲汚染
他家名爲常調戲者名爲散亂心者名爲貪
所害者名爲瞋所害者名爲癡所害者名
爲好面欺者名爲衰惱處者名爲無解脱者
名爲憂惱縛者名爲非沙門形像沙門沙門
旋陀羅沙門臭穢沙門糟粕名爲難滿名
爲難養名爲壞威儀者名爲無羞恥者名爲
截斷頭者名爲身體壞者名爲袈裟繋頸名
爲自入闇冥者名爲多貪欲者名爲多瞋恚
者名爲多愚癡者名爲五蓋纒覆名爲沒者
名爲虚者空者名爲癡者舍利弗云何名空
退失諸佛讃善人相故名爲空退失一切
沙門功徳沙門事法故名爲空云何爲虚
在聖法外故名爲虚遠離空無相無願法故名
爲虚舍利弗如是惡人能令魔喜貪著堅執
虚妄法故同於凡夫備足具有罪惡人相不
似得法忍者沙門事法沙門功徳百千萬分
尚無其一舍利弗是故名爲空者虚者但深
貪著世間利樂非是沙門自稱沙門不應供
養而受供養名爲常賊立幢相賊名爲自在
殺害人賊是人所食一口皆不清淨唯有向
道得道果者能消供養是人無此是故名爲
不淨食者舍利弗是故名爲空者虚者於意
云何若人殺生偸盜邪婬妄語兩舌惡口綺
語貪嫉瞋恚邪見是人爲是常殺生不常奪命
不不也世尊在家殺生不常奪命殺生時少
不殺時多舍利弗於意云何若人偸盜偸盜
時多不盜時多世尊不盜時多舍利弗於
意云何若人邪婬邪婬時多不邪婬時多世
尊不邪婬時多妄語惡口兩舌綺語貪嫉瞋
恚時多不瞋恚時多世尊不瞋恚時多舍利
弗是十不善道中何者罪重世尊十不善中
邪見罪重何以故世尊邪見者垢常著心心
不清淨舍利弗我今語汝若人一日殺百千
萬億衆生一日偸盜百千萬億金銀寶物
邪婬者晝夜不息妄語者常欺誑人口業不
淨無一實語兩舌者常破和合亦助破者惡
口者口常惡逆乃至不説柔軟一語綺語者
無有根本人問此事以餘無量語言干亂
貪嫉者於他物中生非法心瞋恚者無有因
縁横起瞋恚懷恨滿心邪見者樂行非道舍
利弗於意云何若人成就如是不善法者罪
爲多不甚多世尊舍利弗我今語汝若人百
歳成就如是十不善罪破戒比丘一日一夜受
他供養罪多於彼何以故是殺生者多人所
知多人所識人所惡賤人皆知是殺奪命者
罪人穢濁是汚染者不善無徳人所離者又
舍利弗殺生之人多奪他命或生厭心自知
不是當得罪報人皆知惡無戒穢濁於此人
所不望功徳乃至析毛百分之一況謂福田
而供養之又舍利弗是殺生之人其家妻子
人皆知悉不共恭敬尚不令坐何況供養殺
生之人以財自活養育妻子或時供養沙門
婆羅門以此業報得遇賢聖比丘比丘尼爲
説道法教離殺生捨其殺業於佛法中而得
出家無有障礙得出家已近善知識得沙門
果是人現世輕受罪報不障聖道得免三
塗舍利弗於我法中有諸比丘非是沙門自
言沙門非是梵行自言梵行斷諸善根障入
涅槃迷惑失道破道因縁破諸善法行外道
事入於惡道多諸惡賊空生受命猶如死人
形色毀悴失正威儀於我法中名爲汚染名
爲法賊名爲逆人名爲魔使猶如行厠亦如
死狗如像沙門同沙門服無沙門事舍利弗
譬如野干在師子群亦如黄門在於轉輪聖
王衆中亦如獼猴在於諸天亦復如驢在象
王衆亦如盲人在天眼衆亦如蝙蝠在金翅
鳥衆舍利弗破戒比丘在我衆中百千萬億
諸天大衆見此比丘在衆而坐皆大憂惱而
作是言如是惡人何用布薩是魔黨類欲聞
無上佛道向白衣説復有信樂佛法諸龍鬼神
等高聲大喚是惡比丘何故於此隱藏其身
似如惡馬在調善馬中如是癡人自謂無有
見知我惡自藏於此欺誑天人爲是一切天
人中賊衆共見已皆更大笑舍利弗如是罪
惡比丘爲是諸天所知惡賊白衣無異而受
供養迎送禮拜合掌恭敬弊人愚癡猶如死
屍所著衣服皆是偸得鉢中所食皆是盜取
無人與者乃至少水亦是盜得舍利弗破戒
比丘所至之方若至東方南西北方皆是偸
地而行何以故是人所有威儀行法皆是偸
盜假竊所作行立坐臥來去視瞻屈申俯仰
著衣持鉢今但略説身口意業有所施作皆
是偸賊若有剃是人髮爲剃賊髮擧要言之
破戒比丘有所施作皆是賊作舍利弗弊惡
比丘乃至大小便利澡手皆是賊法何以故
舍利弗閻浮提内皆是國王及諸大臣人民
所有及屬非人是惡比丘於中爲賊舍利
弗若王大臣於惡賊所不望功徳不言等我
不言勝我破戒比丘著聖法服於是人所望
得功徳是故聽使止住國土若知其惡乃至
唾地亦復不聽是故舍利弗弊惡比丘動身
所作皆是賊作名爲常賊大賊立幢相賊打
害一切世間人者何以故無惡不作故是故
舍利弗是惡比丘於諸一切天人世間爲是
大賊舍利弗若人是一切天人世間大賊是
人能消一飮水不不也世尊舍利弗於意
云何是人非是大惡人耶如是世尊舍利弗
破戒比丘於諸一切天人世間有大惡罪以
是義故我説此偈
寧噉燒石　呑飮洋銅　不以無戒　
　食人信施
舍利弗是破戒比丘無色無徳無復志願身
心熱毒喜見惡夢不樂獨處或時獨處或時
獨行身則戰懼見淨戒者僻藏避迴心怯自
愧不喜欲見受供養時驚疑怖畏心常馳騁
多諸想念深貪財利愛樂美食如是比丘
命終之後必入地獄舍利弗是名破戒比丘七
憂惱箭必入地獄復次舍利弗破戒比丘樂
在衆閙散亂多語性好嫉妬與破戒者以爲
親友常樂論説破戒惡事以爲喜樂不知羞
恥違逆深經心疑不信或時聞説如是等經
疑逆諍競不樂聽受東西顧望心不專一以
手掩口仰視虚空從坐而起謗佛法教懷瞋
恨心罵説法者以如是等過惡因縁命終之
後深入地獄舍利弗是名破戒比丘八憂惱
箭必墮地獄復次舍利弗破戒比丘但樂尊
重和上阿闍梨讃其功徳以求名利稱持
戒者因以自活執事便附隨宜善巧無有羞
恥猶如黒烏爲僧因縁多求衣服飮食恣口
身力肥盛不知慚愧言無次第手脚麁燥顏
色毀悴樂視婦女不附男子如是惡人衆所
輕賤天龍鬼神所不稱讃乃至諸佛亦不歎
説心性急促常好瞋恚衆僧斷事侠爲勢力
舍利弗如是破戒比丘多於僧中求有威
勢未問而答常求他過見淨戒者謂是欺誑
勤求道者不同其法喜樂別異諍者助喜舍
利弗是名破戒比丘九憂惱箭必墮地獄
復次舍利弗破戒比丘好樂他事任持其
理有鬪諍者以爲喜樂衣服嚴身學他威
儀求好臥具利養安身樂人稱讃護惜檀越
及悋住處恐好比丘來見我過憎持戒者親
附破戒常讃布施不讃持戒忍辱精進禪定
智慧不讃寂滅遠離獨處常好譏論持戒者
過亦不稱讃行頭陀者或指説其事或惡口
横加或憶想妄説依怙種姓數問親族以
少因縁爲貪説法常以曲心而懷驚疑衆所
憎惡久而益賤於持戒者常好譏説苦切實
語者不欲親近意不喜聞如是等經好持讀
誦如是經者聞説是經心歡喜者亦不喜見
又不喜聞讃持戒法説是等經不來聽受設
來聽受不久即還多與白衣而作知識常樂
論説持戒比丘以得自在輕行暴惡舍利
弗是名破戒比丘十憂惱箭必墮惡道舍利
弗我滅度後如是等人滿閻浮提專行求利
以自生活
　　佛藏經淨法品第六
佛告舍利弗昔迦葉佛豫記我言釋迦牟尼
佛多受供養故法當疾滅舍利弗我法實以
多供養故後當疾滅舍利弗譬如貧人得大
寶藏心則大樂如是舍利弗未來世中多有
比丘親近白衣受其供養漸相狎習而與執
事心便歡喜以爲悦樂猶如貧人得大寶藏
如是癡人貴於世利世樂奴僕若見比丘多
人供養心便謂之得阿羅漢見少知識便謂
惡人如是比丘爲利養故捨上佛道隨所
樂者即成其事舍利弗如來於今爲是癡人
説如是等經何以故破戒比丘聞説是經則
生悔心當還持戒不作大賊受他供養舍利
弗若有比丘得聞是經心不清淨不喜不樂
是則名爲弊惡比丘何以故舍利弗淨戒比
丘無法不樂若説布施若説持戒若説忍辱
若説精進若説禪定若説智慧若説如是厭
畏經法心皆喜樂舍利弗有三種人聞説是
經心則憂惱何等爲三一者破戒比丘二
者増上慢人三者不淨説法復有三種人聞
如是經心則憂惱何等爲三一者人見二者
命見三者我見舍利弗我今明了告汝如好
善知識以慈愍心爲人求利求樂求安隱汝
等一心聽受我語常求善利心勿放逸舍利
弗不淨説法者有五過失何等爲五一者
自言盡知佛法二者説佛經時出諸經中相
違過失三者於諸法中心疑不信四者自以
所知非他經法五者以利養故爲人説法舍
利弗如是説者我説此人當墮地獄不至涅
槃復次舍利弗説法比丘處在大衆信樂
法者爲敷高座捨佛正法而説外道嚴飾文
辭我久勤苦求是法寶而此惡人捨置不説
但以經中相違語義互相是非不順正法於
聖法中高心自大隨意而説爲求利養舍利
弗若比丘説法雜外道義有善比丘勤求道
者應從坐去何以故舍利弗有信白衣敷置
高座不應演説外道語義若不去者非善比
丘亦復不名隨佛教者舍利弗説法甚難如
是説者我説此人名爲外道尼犍弟子非佛
弟子是説法者命終之後當生尼犍子道何
等是尼犍子道邪見是尼犍子道何等爲邪
見謂是地獄畜生餓鬼何以故舍利弗
身未證法而在高座身自不知而教人者必
墮地獄舍利弗如是因縁如來悉知我諸弟
子以種種門種種因縁種種諸見滅我正法
舍利弗若有衆生聞如是經第一義空無所
有法心歡喜者當知是人眞我弟子舍利弗
過去世有五百盲人行於道路到一大城飢
渇乏極令一盲人在外守物餘者入城乞索
飮食未久之間有一誑人至守物者所語言
咄人何以獨住答言我有多伴入城乞食誑
人語言汝爲知不彼間大施衣食瓔珞花香
雜物隨意可得汝若須者將汝詣彼答言
可爾誑人將盲小離本處盡奪其物諸盲乞
食得已而還誑人復語諸盲人言汝等得値
大會施不答言不値誑人語言汝等所得
可置於此我將汝等詣大施會諸盲盡共留
物一處隨誑人去誑人盡將五百盲人臨大
深坑而語之言此地平好有大施會汝等各
可迴面東行受他施物即便一時墮坑而死
舍利弗當來比丘好讀外經當説法時莊校
文辭令衆歡樂惡魔爾時助惑衆人障礙善
法若有貪著音聲語言巧飾文辭若復有人
好讀外道經者魔皆迷惑令心安隱若有比
丘修佛法者令生疑惑咸使衆人不復供養
或有比丘若二若三已讀佛經便使令求外
道經法先自看者讃言善好是諸人等爲魔
所惑覆障慧眼深貪利養看諸外書猶如群
盲爲誑所欺皆使令墮深坑而死舍利弗諸
生盲人即是比丘捨佛無上道求外道經書
誑人是惡魔深坑是邪道舍利弗如群盲人
捨所得物欲詣大施而墮深坑我諸弟子亦
復如是捨麁衣食而逐大施求好供養以世
利故失大智慧而墮深坑阿鼻地獄復次舍
利弗不淨説法者不知如來隨宜意趣自不
善解而爲人説是人現世得五過失餘人不
知唯得天眼比丘及諸天所知何等爲五一
説法時心懷怖畏恐人難我二内懷憂怖而外
爲他説三是凡夫無有眞智四所説不淨但
有言辭五言無次第處處抄撮是故在衆心
懷恐怖如是凡夫無有智慧心無決定但以
憍慢微小因縁求於名聞疑悔在心而爲人
説是人長夜自受貪欲瞋恚愚癡毒箭何以
故舍利弗是人不能定知諸法而爲他説心
不喜樂若樂速失舍利弗我知不淨説法有
此過咎不得正道是事一切比丘不知諸天不
知唯我乃知復有不淨説法比丘不解如
來隨宜所説而爲他人説諸經中無我無人
無衆生無壽命而是人自以論辭説言有我
有人有衆生有壽命即爲謗佛謗法謗僧謗
三寶罪諸天世人所不能知唯佛乃知舍利
弗是人亦名不淨説法我知其過諸神通者
及諸天衆皆不能知唯佛乃知舍利弗我今
爲汝譬喩解説若人不知佛道義相而爲他
人不淨説法此人成就幾不善事舍利弗於
意云何閻浮提衆生寧爲多不甚多世尊舍
利弗若有惡人盡奪其命是人得罪寧爲多
不甚多世尊如是癡人不知佛道而爲他人
不淨説法罪多於此何以故是人不淨説法
破無上佛道亦謗過去未來今佛何以故舍
利弗若有過去諸佛説一切法皆畢竟空無
我無人無衆生無壽者無命者舍利弗未來
諸佛説一切法亦畢竟空無我無人無衆生
無壽者無命者舍利弗今現在十方恒河沙
世界諸佛説一切法亦畢竟空無我無人無
衆生無壽者無命者舍利弗是名諸佛無上
之法謂一切法無有體性無所得空本性寂
滅無生無滅無有性相自相皆空如來但爲
斷諸憶想分別故説而諸佛菩提無有分別
舍利弗何等爲分別謂分別者我見人見衆
生見壽見命見斷見常見凡夫成就是諸分別
若人無有如是分別能悉了知一切法空無
我無人無衆生無壽者無命者如是念時心
得歡喜聞第一義空不驚不畏是人則知五
陰虚妄無有眞實知十二入十八界虚妄無
有眞實是人亦不分別涅槃不念涅槃不言
我能念涅槃以法得寂滅而不分別是法所
寂滅處亦不分別亦復不得舍利弗是名順
忍是人於是順忍第一義中亦不得自相舍
利弗何等是順忍相所謂無相是順忍相舍
利弗於意云何若人於此順忍尚不得相是
人若得我相人相衆生相壽相命相者無有
是處若人成就如是智慧應受供養是名佛
子是名入不住定舍利弗是名佛法第一義
門謂無憶想分別無此無彼而是癡人在大
衆中説於邪見自以憶想分別教人此是佛
法此是聖道如是癡人則爲誹謗過去未來
現在諸佛如是癡人名惡知識不名善知識
舍利弗怨雖奪命但失一身如是癡人不淨
説法千萬億劫爲諸衆生作大衰惱是人癡
冥覆佛菩提本心貪著還復熾盛相續不斷
以貪著故往來五道無善逕路生死不斷
是故舍利弗不淨説法者得罪極多亦爲衆
生作惡知識亦謗過去未來今佛舍利弗置
此閻浮提衆生若人悉奪三千大千世界衆
生命不淨説法罪多於此何以故是人皆
破諸佛阿耨多羅三藐三菩提爲助魔事亦使
衆生於百千萬世受諸衰惱但能作縛不能
令解當知是人於諸衆生爲惡知識爲是
妄語於大衆中謗毀諸佛以是因縁墮大地
獄教多衆生以邪見事是故名爲惡邪見者
舍利弗我見人見衆生見者多墮邪見斷滅
見者多疾得道何以故是易捨故是故當知
是人寧自以利刀割舌不應衆中不淨説法
　　佛藏經往古品第七
佛告舍利弗過去久遠無量無邊不可思議阿
僧祇劫爾時有佛號大莊嚴如來應正遍知
明行足善逝世間解無上士調御丈夫天人師
佛世尊其佛壽命六十八百萬億歳有六十
八百萬億大弟子衆其佛滅後舍利流布如
我滅後無有異也正法住世亦五百歳如我
滅後無有異也其佛滅後大弟子衆於中一
日有百比丘入涅槃者二百三百四百五百
入涅槃者一日之中或有十萬億比丘入涅
槃者如是展轉其佛所有多知多識大神通
衆三月之中皆入涅槃舍利弗大莊嚴佛正
法流布多諸天人所共供養舍利弗大莊嚴
佛及大弟子滅度之後漸多有人知沙門法
安隱快樂出家學道而不能知佛所演説甚深
諸經無等空義多爲惡魔之所迷惑時説法
者心不決定説不清淨説有我人衆生壽命
不説一切諸法空寂其佛滅度百歳之後諸
弟子衆分爲五部一名普事二名苦岸三名
薩和多四名將去五名跋難陀舍利弗此
普事比丘苦岸比丘薩和多比丘將去比
丘跋難陀比丘是五比丘爲大衆師其普
事者知佛所説眞實空義無所得法餘四比
丘皆隨邪道多説有我多説有人舍利弗
普事比丘爲四部所輕無有勢力多人惡賤
四惡比丘多教人衆以邪見道於佛法中不
相恭敬相違逆故以滅佛法舍利弗若有人
知普事比丘所説空法信受不逆我知此人
曾於先世供養五千佛有六十八億那由他
人已入涅槃何以故舍利弗此人於過去
世諸佛所種諸善根修習無所得空法應入
涅槃舍利弗是苦岸比丘一切有比丘將去
比丘跋難陀比丘皆計有所得説有我人衆
生壽命徒衆熾盛是四惡人多令在家出家
住於邪見捨第一義無所有畢竟空法貪樂
外道尼揵子論舍利弗是四惡人所有在家
出家弟子常相隨逐乃至法盡舍利弗是中
有人知非法事受以爲法勤心行之猶尚不
得順忍況得須陀洹果是人猶尚不作消供
養事何況能生順忍舍利弗爾時在家出家
弟子多墮惡道不至善道是諸惡人滅佛正
法亦與多人大衰惱事又是惡人命終之後
墮阿鼻地獄仰臥九百萬億歳伏臥九百萬
億歳左脇臥九百萬億歳右脇臥九百萬億
歳於熱鐵上燒然燋爛是中退死更生炙地獄
大炙地獄活地獄黒繩地獄皆如上歳數受
諸苦惱於黒繩地獄死還生阿鼻大地獄中
舍利弗以是因縁若在家出家親近此人及
善知識并諸檀越凡有六百四萬億人與此
四師倶生倶死在大地獄受諸燒煮如是舍
利弗是人所有善知識家諸檀越家弟子諸
師隨順行者凡在其數皆生地獄舍利弗汝
等不能知其多少唯有如來乃能知之與此
惡人墮大地獄倶生倶死凡有六百四萬億
人如是展轉一劫受苦大劫將燒故在地獄
何以故舍利弗破諸如來阿耨多羅三藐三
菩提其罪甚重不爲輕也大劫若燒是四惡
人及六百四萬億人從此阿鼻大地獄中轉生
他方在大地獄何以故舍利弗重罪具足其
報不少在於他方無數百千萬億那由他歳
受大苦惱世界還生是四罪人及六百四萬
億人并及餘人罪未畢者於彼命終還生
此間大地獄中舍利弗是四罪人及六百四
萬億衆生久久雖免地獄苦惱得生人中於
五百世從生而盲然後得値一切明佛如來應
供正遍知明行足善逝世間解無上士調御丈
夫天人師佛世尊舍利弗一切明佛聲聞弟
子一億那由他爾時人民身長三百九十六
肘佛身一倍常光圓照十萬億由旬舍利
弗是人於一切明佛法中出家十萬億歳勤
行精進如救頭然不得順忍況得道果何以
故舍利弗起破阿耨多羅三藐三菩提罪業
因縁法應當爾命終之後還生阿鼻大地獄
中以先起重不善業因縁舍利弗是諸人
等如是展轉乃至我今於其中間得値九十
九億佛於諸佛所不得順忍何以故佛説深
經是人不信破壞違逆謗毀賢聖持戒比丘
出其過惡起破法業因縁法應當爾舍利
弗汝且觀之誹謗聖人不信聖語受是無量
無邊苦惱不得解脱舍利弗有諸衆生起破
法罪業違逆不信者其數無量於九十九億
佛所阿僧祇劫乃無一人入涅槃者舍利弗
誰能破諸佛教不信違逆但凡夫愚癡及増
上慢諸惡比丘并諸不淨説法比丘何以故
舍利弗是三種人不名行者不名得者是人
不信如來法故毀謗違逆舍利弗若汝謂
何者是苦岸比丘不淨説法者即調達癡人
是汝謂何者是一切有比丘不淨説法者即
拘迦離比丘是舍利弗汝謂何者是將去比
丘不淨説法者即迦羅比丘是汝謂何者是
跋難陀比丘不淨説法者即裸形沙門波利
摩陀是舍利弗汝謂爾時清淨如實説諸佛
菩提利益無量衆生者即是富樓那彌多羅
尼子所説清淨諸隨學者得値五千佛有六
十八億那由他人皆已滅度舍利弗若人實
語何者爲是最上法師決了法義清淨説者
當説富樓那是舍利弗富樓那定心決了
所説無難無有所疑而生論議舍利弗若
人實説何者是一切因縁法師當説富樓那
是舍利弗富樓那世世所生常爲衆生而作
佛事於九十億諸佛法中常作法師清淨説
法皆於諸佛所盡其形壽常修梵行清淨説
法舍利弗富樓那亦於六佛法中而作法
師亦於我法作大法師成阿羅漢心得解
脱若人實説何人世世供養諸佛種諸善根
當説富樓那是舍利弗富樓那於九十億諸
佛法中勤心求學決定議論有深智慧是故
如來於諸法師説爲第一舍利弗若我一日
一夜稱説富樓那功徳不盡若過一日一夜
亦復不盡何以故富樓那法施無俗因縁不
貪利養富樓那法師得四無礙智唯除如來
諸世間中言辭義理無能勝者舍利弗我今
告汝若人欲得阿耨多羅三藐三菩提爲人
説法則得無量無邊福徳亦能利益無量衆
生舍利弗若人破壞違逆不信是法者則
起無量重罪因縁何以故舍利弗惡有惡報
善有善報我以此故今以是經囑累於汝當
爲四衆廣説分別舍利弗若聞是經心信歡
喜即得無量無邊福徳若聞不信心不喜樂
即得無量無邊重罪舍利弗當知是人名爲
破戒比丘若増上慢不淨説法者舍利弗若
人違逆如是教者世世所生常盲無目舍利
弗我今明了告汝我今所説非如陶師愛護
坏器我今分明廣爲四衆説第一義畢竟空
法堅固者在不堅固者破何以故舍利弗
佛得阿耨多羅三藐三菩提不爲邪見惡人説
法不爲我見人見衆生見壽命見者説法何
以故是諸貪著皆名邪見舍利弗如是我見
人見不得順忍況得道果舍利弗若我見人
見衆生見壽命見斷見常見者能得順忍能
得道果無有是處是故舍利弗若人成就如
是見者於我法中我則不聽受諸供養是非
行者亦非得者但於我法求自活命舍利弗
我説外道欲入佛法應試四月何以故諸外
道人多有我見人見衆生見壽命見斷見常
見舍利弗我諸弟子無有我見人見衆生見
壽命見斷見常見我諸弟子但説空無相無
願無所得忍説識無所住舍利弗若有成就
如是忍者我聽是人出家受戒得受供養衣
服飮食臥具醫藥若人無是忍者應先試之
先教令住諸法無我舍利弗若於此忍心不
歡喜聞説第一義空驚疑譏訶聞説我見心
則歡喜當知是人爲魔所使若先外道舍利
弗智者於此不應生憂但於此人應生悲心
何以故舍利弗若人成就如是惡者所獲惡
報説不可盡當於此人生利益心教以諸法
無我諸法空寂諸法無作無有受者是人若
愛佛法得聞是事心喜樂者其餘空行比丘
無所得者皆應示教利喜安慰其心爲説諸
法無所有空若聞驚畏應於衆中語其和上
阿闍梨如經中説行空行者又能了知諸
法別相我與爲師不與我見人見顛倒邪見貪
著持戒者爲師如來聽許具正見者而共布
薩不聽破戒邪見之人破威儀者而共布薩
長老弟子聞説空寂無所有法心不信樂志
在外道佛不聽與外道布薩是人若當不捨
是見不應聽使得入僧事亦不受其欲如是
作已猶故不捨當知是人不得在道便是永
棄應語其和上阿闍梨不應復畜舍利弗
若僧如是則供養我亦爲善破外道邪見是
名清淨説戒布薩舍利弗我今明了告汝若
人受是我見人見衆生見有無見是人不名
供養於我不名隨我出家受戒是名隨逐六
師出家以六師爲師舍利弗若人於是清淨
實法不能得忍而受供養是人所得則爲邪
受舍利弗是人雖於我法中出家護持淨戒
而於第一義空無所得法心不信解驚怖疑
悔當知是人但貴持戒多聞禪定舍利弗是
人不名供養恭敬尊重於我何以故舍利弗
無始世來無有衆生不得四禪若但知得四
禪謂爲沙門利者是人何名供養於我是故
舍利弗我今明了告汝當來世人於我法中
種種貪著種種邪見毀壞我法舍利弗若人
但貴持戒多聞禪定當知是人不能淨行沙
門諸法我則不説此人名爲沙門婆羅門舍
利弗若人於一切法無我如實知無我一
切法本來無所有空能如實知無所有空是
則不以持戒爲上多聞爲上禪定爲上何以
故舍利弗諸法實相無生無起於中無法可
爲上者舍利弗是諸法如實中無持戒者無
破戒者何況貪著而以爲上舍利弗是名
諸佛阿耨多羅三藐三菩提謂一切法無相
自相空無我無人若有是忍是名行者是名
得者是人名爲以信出家應受供養清淨布
薩是人則爲人中之天舍利弗諸佛阿耨
多羅三藐三菩提唯是一義所謂離也何等
爲離離諸欲諸見欲者即是無明見者即是
憶念何以故一切諸法憶念爲本所有念
想即爲是見見即是邪舍利弗善法中見
我亦説之名爲邪見何以故舍利弗離欲寂
滅中無法無非法無善無惡是事皆空遠離
諸結一切憶念是故名離舍利弗無上道中
諸欲永息何等諸欲謂邪不善念若我若我
所作相事相是名阿耨多羅三藐三菩提中
諸欲永息
佛藏經卷中

佛藏經卷下
　姚秦龜茲三藏鳩摩羅什譯　
　　淨見品第八
佛告舍利弗我念過世求阿耨多羅三藐三
菩提値三十億佛皆號釋迦牟尼我時皆作
轉輪聖王盡形供養及諸弟子衣服飮食臥
具醫藥爲求阿耨多羅三藐三菩提而是諸
佛不記我言汝於來世當得作佛何以故以
我有所得故舍利弗我念過世得値八千佛
皆號定光我時皆作轉輪聖王盡形供養及
諸弟子衣服飮食臥具醫藥爲求阿耨多羅
三藐三菩提而是諸佛皆不記我汝於來世
當得作佛何以故以我有所得故舍利弗我
念過世値六萬佛皆號光明我時皆作轉輪
聖王盡形供養及諸弟子衣服飮食臥具醫
藥爲求阿耨多羅三藐三菩提而是諸佛亦
不記我汝於來世當得作佛何以故以我
有所得故舍利弗我念過世値三億佛皆號
弗沙我時皆作轉輪聖王四事供養皆不記
我以有所得故舍利弗我念過世得値萬
八千佛皆號山王劫名上八我皆於此萬八
千佛所剃髮著法衣修習阿耨多羅三藐三
菩提皆不記我以有所得故舍利弗我念
過世得値五百佛皆號華上我時皆作轉輪
聖王悉以一切供養諸佛及諸弟子皆不記
我以有所得故舍利弗我念過世得値五百
佛皆號威徳我悉供養皆不記我以有所得
故舍利弗我念過世得値二千佛皆號憍
陳如我時皆作轉輪聖王悉以一切供具供
養諸佛皆不記我以有所得故舍利弗我
念過世値九千佛皆號迦葉我以四事供養
諸佛及弟子衆皆不記我以有所得故舍利
弗我念過去於萬劫中無有佛出爾時初五
百劫有九萬辟支佛我盡形壽悉皆供養衣
服飮食臥具醫藥尊重讃歎次五百劫復以
四事供養八萬四千億諸辟支佛尊重讃歎
舍利弗過是千劫已無復辟支佛我時閻浮
提死生梵世中作大梵王如是展轉五百劫
中常生梵世作大梵王不生閻浮提過是五
百劫已下生閻浮提治化閻浮提命終生
四天王天於中命終生忉利天作釋提桓因
如是展轉滿五百劫生閻浮提滿五百劫生
於梵世作大梵王舍利弗我於九千劫中但
一生閻浮提九千劫中但生天上劫盡燒時
生光音天世界成已還生梵世九千劫中都
不生人中舍利弗是九千劫無有諸佛辟支
佛多諸衆生墮在惡道舍利弗是萬劫過已
有佛出世號曰普守如來應供正遍知明行
足善逝世間解無上士調御丈夫天人師佛世
尊我於爾時梵世命終生閻浮提作轉輪聖
王號曰共天人壽九萬歳我盡形壽以一切
樂具供養彼佛及九十億比丘於九萬歳爲
求阿耨多羅三藐三菩提是普守佛亦不説
我汝於來世當得作佛何以故我於爾時不
能通達諸法實相貪著計我有所得見舍利
弗於是劫中有百佛出名號各異我時皆作
轉輪聖王盡形供養及諸弟子爲求阿耨
多羅三藐三菩提而是諸佛亦不記我汝於
來世當得作佛以有所得故舍利弗我念
過世第七百阿僧祇劫中得値千佛皆號閻
浮檀我盡形壽四事供養亦無記我以有
所得故舍利弗我念過世亦於第七百阿僧
祇劫中得値六百二十萬諸佛皆號見一切
義我時皆作轉輪聖王以一切樂具盡形供
養及諸弟子亦不記我以有所得故舍利
弗我念過世亦於第七百阿僧祇劫中得値
八十四佛皆號帝相我時皆作轉輪聖王以
一切樂具盡形供養及諸弟子亦不記我以
有所得故舍利弗我念過世亦於第七百阿
僧祇劫中得値六十五佛皆號日明我時
皆作轉輪聖王以一切樂具盡形供養及諸
弟子亦不記我以有所得故舍利弗我念過
世亦於第七百阿僧祇劫中得値六十二佛
皆號善寂我時皆作轉輪聖王以一切樂具
盡形供養亦不記我以有所得故如是展
轉乃至見定光佛乃得無生忍即記我言汝
於來世過阿僧祇劫當得作佛號釋迦牟尼
如來應供正遍知明行足善逝世間解無上士
調御丈夫天人師佛世尊舍利弗我念過世
有十二億轉輪聖王皆字頂生又舍利弗
過世有三十億轉輪聖王皆名摩訶那摩
陀那舍利弗我念過世四十億轉輪聖王
皆字摩訶提婆舍利弗我念過世有一億轉
輪聖王皆字億螺律嬀
反舍利弗我念過世
有一億轉輪聖王皆字稱尾覓視
反舍利弗我
念過世有一萬轉輪聖王皆字照明舍利弗
我念過世有二萬轉輪聖王名字各異舍利
弗我念過世有十六億轉輪聖王名字各異
是諸王等我於餘處爲阿難説舍利弗於意
云何汝謂是諸王者豈異人乎即我身是舍
利弗我念過去時世有佛號曰善明彌勒菩
薩時作轉輪聖王字曰照明初發阿耨多羅
三藐三菩提心於時衆生壽八萬四千歳其
善明佛三會説法初會九十六億人一時得
道第二大會九十四億人一時得道第三大
會九十二億人一時得道時王見佛三會説
法度人無量心大歡喜即於萬歳一切供養
佛及弟子發心求阿耨多羅三藐三菩提於
未來世衆生易度我當成佛壽命限量比丘
僧數圍繞如是舍利弗我知是事過此無量
舍利弗彌勒發心四十劫已我乃發心無勝
佛所初種善根我於千歳一切樂具供養是
佛五百張疊而以奉上是佛滅後起七寶
塔高一由旬縱廣半由旬皆以金銀琉璃頗
梨車𤦲馬瑙赤眞珠所成心常發願衆生苦
惱無救度者遭値惡法多墮惡趣我於爾時
當成佛道舍利弗汝且觀之阿耨多羅三藐
三菩提甚難修習舍利弗我修習阿耨多羅
三藐三菩提無央數世受諸苦惱我若説者
汝聞愁悶我諸所受勤苦憂惱皆爲求得阿
耨多羅三藐三菩提舍利弗汝觀薩和檀菩
薩求善法菩薩常悲菩薩不放逸菩薩常精
進菩薩供養若干諸佛受諸苦惱猶尚難得
阿耨多羅三藐三菩提何況是諸癡人乃無
一念爲求涅槃舍利弗如是行者猶尚甚難
況不行者是故舍利弗我今明了告汝以
下法者不得上法用上法者乃得上法何等
下法謂身惡業口惡業意惡業下法名爲不
能勤心修習善法下法名爲懈怠嬾墮破所
受戒舍利弗是名下中下者又下中下者於
我法中出家生有所得見我見人見衆生見
何以故舍利弗如來於此了了現知有所
得者乃無順忍況得道果舍利弗若有所得
者百千萬億諸佛以三輪示現是人若當不
捨是見尚不消人一口飮食況得道果舍利
弗我見人見得涅槃者一切凡夫皆應滅度
何以故我見人見皆是邪見諸凡夫人多貪
著我我所見人見衆生見是故一切凡夫應
得涅槃舍利弗若人作念有我有人是人若
當不捨是見得入涅槃一切凡夫應得聖道
何以故一切凡夫皆是我見人見是故我見
人見入涅槃者一切凡夫皆入聖道於聖道
中則無所少舍利弗若人作念有我見者則
有涅槃是人得是聖道不須餘念何以故
一切凡夫我見人見無所少故如是癡人有
是過失謂諸凡夫皆入聖道聖道無繋是
人修時應當殺生受諸五欲起五逆罪是故
癡人於聖道中有五逆罪何以故一切凡夫
皆説有我有衆生故若人作如是言成就五
逆罪者不入涅槃説我人者得入涅槃即是
妄語亦是謗佛於我法中又不能得清淨出
家舍利弗我今明了告汝有所得者無有涅
槃有所得者若有涅槃是則諸佛不出於世
一切凡夫皆入涅槃何以故一切凡夫皆有
我見人見皆有所得皆是邪見舍利弗汝且
觀我幾時成就有所得見非賢聖行諸佛不
與我授記言汝於來世當得作佛舍利弗我
如是行猶不得記況是癡人但以持戒多聞
禪定等生我見人見衆生見舍利弗我説此
人不名行者不名得者何以故舍利弗長夜
貪著如是邪見不得滅度故如是癡人不作
是念我等何不試行修習無我人法我等或
得斷衆苦聚舍利弗譬如從生盲人走避惡
狗墮深火坑舍利弗我謂癡人如是修習
我見人見有所得見以是諸見欲望清淨是
人隨所貪著即以是事欲得涅槃我説是人
當墮惡道舍利弗譬如盲人於深火坑生安
隱心如是癡人於我人見有所得見生安隱
心是人長夜隨所著者爲之欺誑還著是事
於我法中而受供養如是癡人長夜衰惱墮
惡道中舍利弗譬如大灌頂王自於所治國
中威勢自在是人應奪是人應驅若諸民衆
不順王意説王過惡沮壞人心不能護城謀
欲反叛王知是人爲是大賊於大衆中打惡
聲鼓苦治其罪驅擯令出以其不能盡忠護
城得是苦惱舍利弗佛亦如是於無量劫修
習阿耨多羅三藐三菩提爲大法王於法國
土有大威力諸弟子中有知法味乃至失命
不毀我教諸天世人無能壞者所受教中
自不惡逆亦不教他我於衆中有大威力自
在立教爲護法城不使惡賊毀壞得入竊受
如來所説密法向諸怨賊邪見者説
舍利弗如來現在善護法城四大弟子智慧
深遠今我法城不懼破壞若與法城作障
礙者爲是大賊毀壞法城盜我密法向外道
説是人常來至於我所我與共語示其教法
不説密要是人爲求所示教法出家受戒我
知此人後應得道聽使出家四月中試何以
故爲護法城故又使未來世賊不更起故
如是如來善護法城使不得便所謂令受佛
教捨本惡邪諸比丘衆皆應歡喜聽使出家
得受戒已天人世間不能動轉舍利弗何
等是可試者謂外道人及樂外道法者舍利
弗何等是樂外道法所謂有所得者我見
者人見者衆生見者貪者邪者於自相空
法心生疑者受行種種邪虚妄法不能入於
第一義空行諸邪道是人名爲樂外道法
舍利弗不可試以種種色衣若白衣人若著
袈裟有如是不善有所得見皆名外道於我
法中出家受戒是人應試何以故有所得者
於我法中即是邪見是名大賊一切世間天
人中賊是名一切世間怨家諸佛大賊舍利
弗是邪見人我則不聽出家受戒舍利弗一
切法無我若人於中不能生忍一切法空無
我無人無衆生無壽命不能信解於我法中
所受供養名爲不淨是人則是不供養佛不
供養法不供養僧強入我法形是沙門心
是外道爲盜法人舍利弗於未來世當有比
丘不修身不修戒不修心不修慧是人輕笑
如來所説如來所行如來常於第一義空恭
敬供養常樂是行是諸比丘輕笑如來所行
眞際畢竟空法舍利弗爾時若有苦行比丘
亦共輕笑今我弟子有行空者我讃其善安
慰其心爾時是人輕蔑空行但求不堅牢
事以有我及有諸法如是等事令衆心憙若
説一切諸法空者亦輕是人何以故舍利弗
法應爾也衆生善根欲斷本相則現眞實妙
法在於世間無有受者譬如癡人以栴檀香
同於猥木舍利弗迦葉佛説未來世中釋迦
牟尼佛諸弟子衆以利養故爲諸白衣説第
一義空爾時多有在家出家愚癡不受違逆
不信而反誹謗失於大利以是因縁當墮惡
道舍利弗爾時多有相違諍論我論人論衆
生論壽者論命者論善法欲少但樂利養實
是愚癡自謂有智互相違逆常共諍訟樂有
斷事生怨嫉心是人捨沙門法但求利養多
樂事務所營非一常樂伺求他人長短自隱
其過稱説功徳如今比丘覆藏功徳自出過
惡當爾之時咸共不能護持重戒無所曉故
破於儀則而言諸法空自相空何所能作
如那羅戲人種種變現無所知者見之大笑
何以故不知戲法其術隱故生希有心驚怪
大笑如是舍利弗爾時眞實比丘説空寂法
求活命者咸共嗤笑何以故是人不知佛法
義故聞説空法驚疑怖畏舍利弗汝觀此人
於安隱處生衰惱心於衰惱處生安隱心是
人顛倒逆行善法順行惡法舍利弗如是癡
人多懷慳貪瞋恚愚癡具行三不善根舍利
弗我爲利益持戒比丘故説二百五十戒經
如是癡人乃以世間小因縁故向在家者説
乃至書寫以示白衣舍利弗如是癡人説言
諸法空自相空何所能作何以故如是癡
人尚不能除慳貪煩惱何況能斷無明舍利
弗爾時持律比丘不能善學諸説法者亦不
善學讀誦修妬路者亦不善學舍利弗云
何名爲持律比丘不能善學如來經中説有
三學善戒學善心學善慧學是人於三學中
不能善學但以多聞因縁輕慢他人是人則
爲障礙善法如是癡人猶尚不能如法答問
況於畢竟空無所有中能發精進舍利弗爾
時破戒比丘樂爲白衣執事宣通使命療治
病法以自生活舍利弗汝今觀此惡人於我
法中出家受戒得受供養而反以我爲怨舍
利弗爾時四天王釋提桓因大梵天王乃至
百千萬億諸天見我法中如是毀壞皆大憂
愁啼泣涕零舍利弗是實不應依止於我而
爲白衣營執事務何以故釋迦牟尼佛弟子
乃至諸天龍神猶尚不應爲作給使諸天龍
神於我弟子與作給使如是癡人所親近白
衣若能修習通達諸法第一義空無有是處
舍利弗爾時破戒比丘乃至爲得一杯酒
故與諸白衣演説佛法於意云何多貪恚癡
多樂讀經貪外經利行不清淨是人能得信
解無所有畢竟空法能得具足沙門果不不
也世尊舍利弗若有比丘趣得衣服飮食臥
具醫藥持戒清淨不樂衆閙散亂言語不
貪外義晝夜精勤如救頭然一心勤行八直聖
道是人於空無所得法尚難通達況是癡
人無有深欲無有信解舍利弗汝觀是人
不知如來無上義故破我正法自爲己身及
爲他人作大衰惱如是大賊世間怨家此經
中説應當遠離是人於佛尚不知恩自念我
等所爲出家於此法中不應行處則不應行
是故舍利弗如來欲使未來世中止此惡故
説如是經若有比丘破所受戒毀破威儀及
破正見得聞是經怖畏反戒何以故破戒
之人不應於彈指頃住聖人相在袈裟中若
聞是經心歡喜者是人名爲供養諸佛守護
佛道何以故舍利弗是名佛道眞際若善
男子善女人欲得沙門法者爲聽是經應過
百千萬億由旬何以故諸佛如來久乃出世
雖出於世時乃説之
　　佛藏經了戒品第九
佛告舍利弗有三種人聞説是經心不喜樂
何等三一者破戒比丘二者増上慢人三
者不淨説法及貪著我者是人遠離於此隨
順實相深經具足充滿生盲部黨是故舍利
弗我以是經重囑累汝所以者何是經於如
來滅後能令清淨持戒比丘心生喜樂如是
深經清淨戒者常所攝持毀破戒者常所遠
離所以者何癡人聞説眞實正語則以爲
苦舍利弗破戒比丘所成相貌如來於此已
具廣説舍利弗破戒比丘法應不樂持戒
律儀愚癡之人不喜智慧慳人不欲聞説布
施増上慢者不欲聞此無憍慢法若聞驚
畏如墮深坑好世利者貪著美味聞訶訾食
心則憂惱若人好讀外經書者則於其中
生堅實想貪著語者樂説散亂樂嚴飾辭
巧美説者於佛第一義則無淨心又於此法
不敬不信舍利弗譬如不男之人無男子用
至男子中生不男想而作是念是諸人等如
我無異如是好著外經書者常樂嚴飾巧
美文辭於佛第一義心不恭敬舍利弗其
中有人説清淨經於此人所亦不恭敬輕慢
清淨持戒比丘何以故舍利弗外道經書
無眞實語法應憍慢貢高自大何以故是事
不爲厭離不爲寂滅不爲得道不爲涅槃
是人毀壞信等善根故於一切處不信有功
徳如不男人於諸人中皆謂如己舍利弗如
生盲人不見諸色所謂黒色白色不見黒白
色者不見好色不見醜色不見青黄赤白紅
紫縹色不見長短麁細深淺等色不見日月
星宿不見日月星宿者如是盲人便作是念
無黒白色無見黒白色者無好醜色無青
黄紫縹長短麁細深淺日月星宿色無見
日月星宿者餘人皆亦如是盲人心倒於
一切處皆謂黒闇舍利弗破戒比丘増上
慢人墮外道論比丘亦復如是於深佛法
心不信樂不能通達聞諸法空無所有不信
不樂不能通達舍利弗如是諸人畏於汝等
入邪際中不得正法以是正法名爲眞實沙
門汝所得法是人不信猶如盲人謂無白黒
等色舍利弗是人如是入於邪際求外道論
樂衆閙語増長煩惱惡性惡法是人不能
信諸法空何況通達舍利弗於意云何野
干作師子爲能已吼今吼當吼作師子行今
行當行已行不不也世尊何以故野干色力
音聲不及師子野干但能作野干聲若欲作
聲但有野干聲出非師子聲如是舍利弗
破戒比丘増上慢比丘自以此事爲上不淨
説法者受尼犍子論若執一事堅持不捨貪
貴世利樂讀經書不能通達諸法實相若
能信受無相法者無有是處舍利弗若有比
丘耆年有徳比丘中龍有深智慧是人能信
無所有自相空法無我無人法何以故是人
不樂衆閙雜語不樂讀經睡眠多事不爲白
衣營執事務不爲使命持送文書不行醫術
不讀醫方不爲販賣不樂論説世間語言但
樂欲説出世間語是人能信一切法空於一
切法不起不壞是人則能證眞實際則能如
實正師子吼非野干吼舍利弗若有比丘著
外經義是人爲捨微妙佛法誦持外道語
言爲大衆説但作野干吼舍利弗如是惡
人名爲朽壞沙門何以故是外道義非佛法
故舍利弗著外道法比丘不應自稱是佛弟
子何以故沙門釋子不説尼犍子語於大衆
中但説佛語舍利弗若人著不淨語欲作
師子吼但作野干鳴是人不能解佛法第一
義舍利弗我今明了告汝若人具足持戒禪
定智慧不慳不貪不染恚癡不懷諂曲有厭
惡心言必眞實常樂獨處不樂睡眠樂空無
相無願無生無滅行生離欲心求解佛法第
一義不好世語樂出世語盡持諸戒一切惡
事及惡知識悉皆遠離住如是法則能解空
無所有法何以故舍利弗是行名爲大人所
行非是貪樂利養所行非是愚癡常人所行
非是敗壞沙門所行非是糟糠沙門所行
非是假名沙門所行舍利弗諸法實相畢竟
空寂即是佛道好世財利貪説不淨法者所
不能及舍利弗是地名爲大智者地非是貪
樂外道者地非説我見人見者地舍利弗
若實有我有人者説我人者應有實相如實
應問若有我者爲是何色青黄赤白爲在
身中爲在身外爲遍在身如油在麻舍利弗
麻中有油可出可示若我在内説有我者應
説應示如從麻中出油示油第一義中求我
不可得是故當知若説有我人者是人猶尚
無沙門戒況沙門地舍利弗當知如是邪貪
著者所謂著我著衆生著壽命者則爲墮頂
是人如是邪貪著故尚不能除貪利養心況
細煩惱舍利弗通達空者若爲貪欲瞋恚愚
癡利養所覆無有是處亦不墮頂舍利弗
計我心者謂有壽命壽命因縁故則爲利養
所牽障礙於道舍利弗我見者人見者雖於
我法出家爲道如是癡人於清淨中則非出
家何以故尼犍子出家皆計我心有所得
故舍利弗有所得者從無始世常有此見若
得出家猶有不絶是名因外道出家不名因
聖法出家何以故弊人不能信樂大法於清
淨大法無眞實想舍利弗如是破法重罪
因縁餘殃未盡不能信解諸法實相起不善
業或謗八直聖道或於淨戒比丘而生惡心
妄出其過或言破戒破見破命破威儀或不
見他過妄生是非或以濁恚嫉心説他惡名
或不能知佛經義理謂非佛法如是惡人成
就破法惡業於佛第一義中心不通達不入
不喜如是重罪餘報因縁雖勤精進猶尚
不能取所縁相何況繋心能得道果又深依
止我見人見如是見者乃至諸佛猶亦不能
拔其根本何況聲聞舍利弗若人有如是
貪著不善邪見謂我見人見衆生見壽者見
命者見又於第一義空驚疑畏者當知是人
先世成就破法罪縁舍利弗若人如是貪著
惡邪不善謂貪我貪人貪壽命者是人百
千億諸佛以三輪示現不能令悟使得道果
舍利弗寧以利刀割舌不應不見他事妄説
其過破戒破見破命破威儀舍利弗於未來
世當有比丘善護二百五十戒是人我慢
心生而作是念我是持戒餘人不爾輕於他
人心無恭敬我是多聞彼非多聞舍利弗爾
時多有比丘但貴持戒多行阿蘭若行能
善護戒品隨所説行勤心讀經求通佛法如
是人等生多聞慢阿練若慢而好瞋恚心常
垢濁深懷慳貪瞋恚毒心頑鈍無知以小因
縁而起大事是人瞋恚覆心互相出過謂破
戒破見破命破威儀舍利弗如是僧中有好
比丘心無偏黨處在中間而亦同之在彼惡
中互相譏論諍訟不息不得安隱坐禪讀經
在家出家皆亦嬈動如是舍利弗爾時多
有比丘一歳二歳三歳乃至九歳輕慢上座
無有恭敬是人出家受戒多不如法習効和
上阿闍梨亦無恭敬舍利弗爾時年少比
丘及先出家無有依止共相輕慢十歳比丘
所畜徒衆其諸徒衆皆無恭敬威儀法則亦
不如法舍利弗時諸惡人具足貪欲瞋恚愚
癡互相輕慢無有恭敬相違逆故我法則滅
舍利弗時諸癡人多起破法罪業起此罪已
當墮惡道舍利弗我今明了告汝求自利
己善比丘當爾之時不應入衆乃至一宿
唯除阿羅漢煩惱已斷及病比丘於中有縁
何以故舍利弗當爾時人貪欲瞋恚愚癡毒
盛不活怖畏常所逼切求利善人常應自
處山林空靜乃至畢命如野獸死舍利弗我
今明了告汝我此眞法不久住世何以故衆
生福徳善根已盡濁世在近求自利善比丘
應生如是厭心我當云何見法破亂見此
沙門惡世難時我當勤心精進早得道果舍
利弗我法無諸難事不念衣食臥具醫藥
汝等但當勤行佛道莫貴世間財利供養舍
利弗汝今善聽我當語汝若有一心行道比
丘千億天神皆共同心以諸樂具欲共供
養舍利弗諸人供養坐禪比丘不及天神是
故舍利弗汝勿憂念不得自供佛眞教化
當隨順行莫以第一義空出人過惡何以
故舍利弗大嶮難者所謂得空或有比丘因
以我法出家受戒於此法中勤行精進雖諸
天神諸人不念但能一心勤行道者終亦不
念衣食所須所以者何如來福藏無量難盡
舍利弗如來滅後白毫相中百千億分其中
一分供養舍利及諸弟子舍利弗設使一切
世間人皆共出家隨順法行於白毫相百千
億分不盡其一舍利弗如來如是無量福徳
若諸比丘所得飮食及所須物趣得皆足舍
利弗是諸比丘應如是念不應於所須物行
諸邪命惡法舍利弗若納衣比丘於糞掃
中拾取弊故應生是心以此障寒及修聖
道我今以此弊故縫作僧伽梨著勤行精
進若以凡夫乃至一夜不應著此是比丘
淨浣縫著若此比丘於此納衣生貪著心
即應捨之我不聽著何況餘衣何以故舍
利弗是比丘於此衣中生非比丘法是比丘
不復應著何況餘物舍利弗是時比丘寧
以赤熱鐵鍱自纒其身不應著此納衣何以
故於此衣中染愛心故舍利弗納衣比丘
應作是念著此納衣以遮寒熱以助修道我
今不復更著餘衣當得須陀洹果斯陀含果
阿那含果阿羅漢果舍利弗如是納衣比丘
專求道者我則聽著舍利弗乞食比丘應
諸法中無所分別常攝其心不令散亂而入
聚落以諸禪定而自莊嚴乞食得已心不
染汚持所得食從聚落出在淨水邊可修道
處置食一面洗脚而坐以食著前應生厭離
想不淨想屎尿想臭爛想變吐想塗瘡想厭惡
想子肉想臭果想沈重想又於身中應生死
想青想膿想爛壞想舍利弗比丘應生如是
想以無貪著心然後乃食但以支身除飢渇
病令得修道應作是念我食此食破先苦惱
不生後苦心得快樂調適無患身體輕便行
歩安隱又念食此食已我應當得須陀洹果
斯陀含果阿那含果阿羅漢果無生法忍舍
利弗比丘如是食者我聽乞食舍利弗若乞
食比丘於所得食生貪味心以爲甘美而作
是念我食此食當得好色氣力充盛不作是
念我食此食勤行聖道如是比丘我乃不聽
受一飮水何況飯食舍利弗若於食中不
見過惡不見出道而便食者寧自以手割股
肉噉何以故我聽行者得者受他供養不聽
餘人舍利弗云何名爲行者若有比丘決
定發心我於今世斷諸結使當入無餘涅槃
修習聖道如救頭然又當除斷不善惡法是
名行者又能一心信解空無相無願爲得須
陀洹果斯陀含果阿那含果阿羅漢果斷諸煩
惱名爲行者求諸善法常行諮問名爲行者
又能發心度脱一切名爲行者勤心修習諸
助道法於諸經中如説而行及有一心求
佛道者舍利弗於佛法中是名行者何謂得
者謂得須陀洹脱三惡道名爲得者斯陀含
阿那含阿羅漢斷諸煩惱求道已息所作已
辦善學三學是名得者我聽是人得受供養
是人若受供養是名善受供養舍利弗清淨
持戒者開化檀越者及修多聞讀誦經者謂
讀誦修妬路岐夜授記經伽陀憂陀那尼陀
那如是諸經本生經方廣經未曾有經阿波
陀那論議經是人又能清淨持戒無有瑕
疵不垢不濁自在不著智者所讃能自具足
隨順禪定時時樂坐禪如是比丘我亦聽受
供養舍利弗身證法者無有疑悔我聽是人
高座説法雖是凡夫清淨持戒心不貪著外
道經義一心勤求沙門上果不貪利養善巧
定説多聞廣喩猶如大海乃至失命猶不
妄語不樂諍訟自利利他唯説清淨第一實
義所説如是亦如是行舍利弗如是説者我
聽説法如來所説能使諸法不相違逆謂説
戒定慧解脱解脱知見舍利弗求利比丘
爲佛出家而破戒品何用説法何以故舍利
弗我經中説若人自不善寂自不能護能令
他人善寂自護無有是處如人自沒汚泥欲
出他人無有是處若人能自善寂能出汚
泥欲出他人則有是處是故舍利弗我今明
了告汝誹謗如來其罪不輕實語比丘應聽
説法非妄語者持戒比丘則能法施舍利
弗高座説法決定斷疑最是上事若持戒不
淨著外道義我則不聽及妄語者貴世樂
者求利養者樂諍訟者我亦不聽我聽淨
持戒者質直心者通達諸法實相者高座
説法舍利弗破戒比丘寧當捨戒不著聖
人相袈裟覆藏罪垢密作衆惡受人信施舍
利弗以小因縁而於久遠受地獄身
　　佛藏經囑累品第十
爾時阿難白佛言世尊當爾世時諸比丘等
於善法中云何精進佛告阿難且置莫問所
以者何佛無量智所説經典爾時比丘尚不
能信況能勤行阿難如來於有爲法中所有
智慧一切辟支佛阿羅漢等不能解知阿難
如來所知法若爲汝説汝則迷悶何況是人
當能信之如來於今説如是經爾時癡人猶
尚不信何況能信所説罪報阿難法應當
爾自身是惡謂餘亦惡如今第一懈怠比丘
爾時第一精進比丘所不能及若所持戒威
儀智慧不得相比如來若説此人所行一
切過惡轉身所受是人不信更起重罪汝等
若聞亦得憂怖不能量其所受罪惡阿難如
來深法受者難有於意云何好床茵褥豚子
樂不不也世尊阿難我阿耨多羅三藐三
菩提此法深妙智者所樂是人不能信解通
達得出家已自稱沙門不能堪受如實教化
於此法中不能修心不得滋味振手而去墮
在惡道猶如豚子捨好床褥何以故阿難
是我阿耨多羅三藐三菩提甚深清淨非難
化者所能信解難降伏者無智慧者難滿
者難養者破戒者難與語者住邪法者行
邪行者貴財利者以衣食爲上者破威儀
者破戒徳者墮頂者弊惡者懈怠者小
欲者小精進者無羞者耐羞者怱怱營事業
者沙門中旃陀羅沙門中白衣沙門中敗
壞沙門中行邪道者非沙門自言是沙門者
魔所呑者與外道義合者不如説行者樂衆
閙者樂散亂語者具有魔事者魔所衰惱
者煩惱熾盛者我見者人見者衆生見者顛
倒者於我此法若能信解通達無有是處何
以故阿難我阿耨多羅三藐三菩提清淨快
大與此惡人不相稱可阿難譬如百千億
三千大千世界中間曠遠此弊惡人遠沙門
法猶尚如是況得順忍況得涅槃阿難如
此事者説不可盡當來沙門弊惡鄙賤深懷
慳貪深懷瞋恚深懷不信三毒熾盛心行麁
獷難可制御阿難譬如良田善熟以火自
燒甘饍美食而自著毒舍宅所有以火自
梵爲應爾不不也世尊阿難如是未來世癡
人因以我法得受供養而不信解如來功徳
又不能信如是等經不能堪忍如實説過自
知瘡疣而逆我語如是癡人依佛自活而逆
是法阿難爾時閻浮提内如是癡人充滿其
中阿難且置何用求此愚癡惡人徒生徒老
所行惡事爾時阿難白佛言世尊當何名此
經云何奉持佛告阿難此經名爲佛藏亦名
發起精進亦名降伏破戒亦名選擇諸法當
奉持之阿難若人誦持是經所得功徳無量
無邊所以者何破戒比丘尚不能信讀誦教
人況於是中得歡喜心何以故阿難譬如惡
賊於王大臣不敢自現盜他物者不自言賊
如是阿難破戒比丘成就非沙門法尚不自
言是惡況能向餘人説自言罪人阿難如是
經者破戒比丘隨得聞時能自降伏則有慚
愧持戒比丘得自増長説是經時無數諸
天於諸法中得法眼淨惡魔及諸眷屬皆大
憂惱如墮十六種大坑大啼哭言瞿曇沙
門知我覺我我常長夜願佛滅後破持戒者
助破戒者欲令諸惡比丘不知佛法但知讀
誦我欲於佛法中破安隱心語言此非佛法
無有義趣瞿曇於今在諸天人大衆之中守
護是法遮我所願魔説此已懷憂愁惱忽
然不現爾時世尊欲明了此事而説偈言
　　　　我所説諸法　隨順第一義　　　　
　　　　有爲不堅牢　如夢之所見　　　　
　　　　我今説此法　呵責未來事　　　　
　　　　隨順第一義　防制諸惡人　　　　
　　　　爾時惡世中　比丘心嬈動　　　　
　　　　諍訟生是非　不能得涅槃　　　　
　　　　沙門及白衣　所説無有異　　　　
　　　　爾時我此法　與俗法無別　　　　
　　　　爲諸在家説　汝知我希有　　　　
　　　　我得於佛法　初道第一果　　　　
　　　　更有比丘言　我説不異是　　　　
　　　　此人與我同　我眞見法者　　　　
　　　　見法不見者　爲致白衣故　　　　
　　　　各於自法中　而生其議論　　　　
　　　　有言一切有　有言一切空　　　　
　　　　不住於正道　性惡毀我法　　　　
　　　　汝勿近是人　可來親附我　　　　
　　　　爲汝説眞法　如我疾得道　　　　
　　　　如是諸音聲　流布於遠近　　　　
　　　　同心相黨助　破我所教法　　　　
　　　　譬如諸惡賊　同惡共爲侶　　　　
　　　　反逆破國土　城邑及聚落　　　　
　　　　爾時諸比丘　難可得開化　　　　
　　　　鈍根深貪著　少智依我人　　　　
　　　　不解於如來　隨宜所説法　　　　
　　　　説有漏増上　自言是得道　　　　
　　　　在於大會中　多有諸比丘　　　　
　　　　皆言有智慧　求智無一人　　　　
　　　　若是大會中　或有一比丘　　　　
　　　　如實有智慧　皆呵言無智　　　　
　　　　諸天神等見　法王道散壞　　　　
　　　　咸皆懷憂惱　相對而啼泣　　　　
　　　　中有諸樹神　從樹而墮地　　　　
　　　　咸言釋師子　妙法今悉壞　　　　
　　　　佛寶法僧寶　在世猶未久　　　　
　　　　如何於今日　悉皆當散壞　　　　
　　　　我等不復聞　如來所説法　　　　
　　　　癡冥無所知　上道今將滅　　　　
　　　　爾時諸地神　皆出大音聲　　　　
　　　　如來大法炬　於今當滅盡　　　　
　　　　諸天諸神等　後莫有所悔　　　　
　　　　而言不見聞　佛道今已滅　　　　
　　　　如來無量劫　自利亦利人　　　　
　　　　忍受諸苦惱　發願得成佛　　　　
　　　　釋師子大聖　度諸衆生者　　　　
　　　　清淨微妙法　今將欲滅盡　　　　
　　　　癡惡諸賊等　於今當得力　　　　
　　　　無有慈愍心　互相謗毀惱　　　　
　　　　魔使及魔民　鈍根難開化　　　　
　　　　諂曲懈怠心　瞋恚壞佛法　　　　
　　　　但於空林中　坐禪滿三月　　　　
　　　　自言是羅漢　無禪況得道　　　　
　　　　不得言得道　死言入涅槃　　　　
　　　　衆人信起塔　而自入地獄　　　　
　　　　如是癡空者　互共相輕恚　　　　
　　　　我於無量劫　所得今盡壞　　　　
　　　　爾時虚空神　共見釋師子　　　　
　　　　妙法毀壞敗　發聲皆啼泣　　　　
　　　　四天王聞此　皆共懷憂惱　　　　
　　　　時與諸天神　僉皆共來下　　　　
　　　　阿羅迦槃城　夜叉神衆來　　　　
　　　　僉皆大啼哭　出可畏音聲　　　　
　　　　有諸七寶城　嚴飾極微妙　　　　
　　　　失色皆如土　諸天不樂住　　　　
　　　　悲號大啼哭　處處皆來集　　　　
　　　　各共懷憂惱　相見不能言　　　　
　　　　宛轉臥在地　發如是音聲　　　　
　　　　共行閻浮提　見是大怖畏　　　　
　　　　佛子共鬪諍　破法而分散　　　　
　　　　皆從天上來　共詣我生處　　　　
　　　　天神諸寶城　七日無光色　　　　
　　　　各共坐啼泣　滿七日不起　　　　
　　　　如何大精進　勇猛世間尊　　　　
　　　　我等見住此　今當不復見　　　　
　　　　咸共詣祇洹　相對而啼泣　　　　
　　　　佛此説四諦　我等此中聞　　　　
　　　　世間將盲冥　互相輕恚慢　　　　
　　　　但起諸惡業　還墮於惡道　　　　
　　　　諸天妙宮殿　可惜今將空　　　　
　　　　我等諸天神　無復救度者　　　　
　　　　爾時閻浮提　毀壞無威色　　　　
　　　　經行處樹下　山窟無善人　　　　
　　　　一切諸世間　悉皆大嬈動　　　　
　　　　諸天及大神　音聲可怖畏　　　　
　　　　爾時忉利天　擧手大悲哭　　　　
　　　　各於宮殿中　發聲而號哭　　　　
　　　　諸天宮殿中　皆稱説我言　　　　
　　　　永離大聖王　爲我説法者　　　　
　　　　忉利天六月　不食修陀食　　　　
　　　　不聽伎樂音　憂愁如喪子　　　　
　　　　諸阿修羅衆　聞有如此事　　　　
　　　　皆共相命集　欲攻忉利天　　　　
　　　　時諸閻浮王　皆共相征罰　　　　
　　　　諸天阿修羅　亦皆共戰鬪　　　　
　　　　爾時諸比丘　及諸比丘尼　　　　
　　　　多墮惡道中　少有得免者　　　　
　　　　破戒諸白衣　隨順惡比丘　　　　
　　　　以是因縁故　皆趣於惡道　　　　
　　　　諸惡優婆夷　隨順惡師故　　　　
　　　　亦復入惡道　世間皆嬈動　　　　
　　　　有入城聚落　有至山林中　　　　
　　　　東西懷憂惱　以損其壽命　　　　
　　　　爾時多惡賊　多有諸嶮道　　　　
　　　　種五穀不生　若生蟲所食　　　　
　　　　爾時世人民　飢饉多餓死　　　　
　　　　死墮餓鬼中　久受諸苦惱　　　　
　　　　時人施佛物　塔及四方僧　　　　
　　　　輒皆共分食　我後僧如是　　　　
　　　　阿難汝等當　勉力勤精進　　　　
　　　　莫見後末世　如是衆惡事　　　　
　　　　一切諸凡夫　愚癡無有智　　　　
　　　　起諸凡夫業　疾墮惡道中　　　　
　　　　汝等勤讀誦　是名智慧因　　　　
　　　　若爲智慧故　疾得至勝處　　　　
　　　　我學世正見　汝亦如我學　　　　
　　　　斷世障礙事　疾得至勝處　　　　
　　　　勤行八聖道　當疾得涅槃　　　　
　　　　思量求自利　我所説如是　　　　
　　　　是劫過去後　六十劫無佛　　　　
　　　　尚無佛音聲　況有得道者　　　　
　　　　時世諸人民　飢餓所逼切　　　　
　　　　無有孝慈心　食母食兒肉　　　　
　　　　時諸家生子　常護恐他食　　　　
　　　　誰聞是惡事　復起生死業　　　　
　　　　諸苦癡爲本　五陰貪爲本　　　　
　　　　若不樂五欲　當斷諸貪著　　　　
　　　　受福果報時　深生貪著心　　　　
　　　　貪著因縁故　起惡墮惡道　　　　
　　　　無漏法空寂　世間無牢堅　　　　
　　　　若知如是者　汝等應疾行　　　　
　　　　無心生心想　而自大驚畏　　　　
　　　　我爲作不作　是事爲云何　　　　
　　　　如是諸凡夫　思惟而籌量　　　　
　　　　我當云何作　如是常啼泣　　　　
　　　　無陰生陰想　無我生我想　　　　
　　　　聞自相空法　如是亦迷悶　　　　
　　　　不知佛如實　所説諸陰義　　　　
　　　　聞則以爲定　畏處無畏想　　　　
　　　　我説去來今　諸陰皆空寂　　　　
　　　　三世悉平等　猶若如虚空　　　　
　　　　所有過去佛　亦説自相空　　　　
　　　　未來世諸佛　亦説自相空　　　　
　　　　我今出於世　亦説一切法　　　　
　　　　自性自相空　三世無有異　　　　
　　　　當來人不知　佛所説實義　　　　
　　　　貪著我衆生　常墮於惡道　　　　
　　　　當來世如是　大惡甚可畏　　　　
　　　　汝等勤精進　莫見是惡世
佛説此經已長老舍利弗及諸比丘一切世
間天人大衆聞佛所説皆大歡喜信受佛語
佛藏經卷下