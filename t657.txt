佛説華手經卷第一亦名攝諸善根經
　　後秦龜茲國三藏鳩摩羅什奉　　詔譯
　　序品第一
如是我聞一時佛在王舍城迦蘭陀竹園其
中閑靜宜修遠離行空無相無願定者所應
住處爾時慧命舍利弗於日晡時從禪定起
往詣佛所頭面禮足却坐一面大目揵連摩
訶迦旃延摩訶倶絺羅摩訶劫賓那摩訶均
陀須菩提無訶羅闍婆耆舍難陀難提伽跋
難陀阿難金毘羅那羅陀婆私詫無醯羅
優波離有如是等五百比丘皆於晡時從
禪定起往詣佛所頭面禮足却坐一面爾時
復有名聞比丘護國比丘天敬比丘樂名聞
比丘樂衆比丘樂欲比丘有如是等五百比
丘於舍衞國夏安居已趣王舍城詣竹園中
頂禮佛足却坐一面
爾時彌勒菩薩與三萬菩薩於瞻婆國夏安
居已來詣竹園頂禮佛足却坐一面跋陀婆
羅菩薩寶積菩薩導師菩薩星得菩薩那
羅達菩薩因陀達菩薩水天菩薩梵天菩
薩善力菩薩大意菩薩勝意菩薩増意菩
薩不虚見菩薩善發菩薩大力菩薩常精進
菩薩不休息菩薩日藏菩薩持世菩薩持
地菩薩持甘露味菩薩善住意菩薩無量
意菩薩堅意菩薩越三界菩薩無邊力菩
薩無量力菩薩金剛力菩薩無等力菩薩無
動力菩薩疾辯菩薩利辯菩薩深辯菩薩無
邊辯菩薩無量辯菩薩文殊師利法王子華
徳藏法王子曇無竭菩薩寶手菩薩持寶
菩薩轉無量劫莊嚴菩薩轉女相願菩薩轉
男相願菩薩轉衆生相願菩薩無邊自在菩
薩無量自在菩薩壞自生縁自在菩薩是
諸菩薩能隨無量衆生行願而度脱之各於
其處夏安居已遊行諸國遇集中路倶詣佛
所頭面作禮却坐一面爾時世尊知諸大衆
皆悉雲集以神通力令摩伽陀國舊住比
丘比丘尼優婆塞優婆夷皆詣竹園頂禮佛
足却坐一面
爾時長老摩訶迦葉在韋提訶山帝釋石室
五百比丘倶止其中皆行頭陀乞食納衣受
常坐法隨敷樹下少欲知足樂遠離行時大
迦葉以佛神力於彼石室忽然不現現於竹
園行詣佛所世尊遙見告諸比丘汝等且觀
是大迦葉今從彼來是人常修阿蘭若行乞
食納衣麁弊三衣邊外遠住少欲知足樂遠
離行於一切法心不與合聲聞徳行皆悉
具足我諸弟子於是法中無能及者汝等當
知是大迦葉尚不樂與諸天言説何況人耶
爾時世尊遙命之曰善來迦葉久乃相見汝
當就此如來半坐佛移身時大千世界六
種震動有大光明遍照世界大音普聞如
撃金鍾摩訶迦葉偏袒右肩右膝著地長
跪合掌白世尊曰佛是大師我爲弟子佛之
所有衣鉢坐處爲弟子法不應受用所以者
何如來衣者一切世間諸天及人供養恭敬
如宗塔廟我昔從佛受僧伽梨恭敬尊重未
曾敢著我從是來不生欲覺瞋覺惱覺不生
欲熱恚熱癡熱以自燒惱世尊以要言之我
於學地受世尊衣以頂戴時即成無學我
爲順教受如來衣而實不敢生高下心但
手執持不親餘身若未澡手亦不敢捉豈敢
輕慢枕於頭下常與身倶未曾遠離我持此
衣敬如舍利佛捨與我我不敢著自持衣來
心常念佛除入餘定入餘定時無有地相
水火風相亦無今世後世之相於諸所有
見聞覺知心之所行於中無想亦無無想世
尊諸無想行及無想定過諸想行過諸想定
及衆想行我於是中不見學行若無學行不
見如來若如來法及如來行譬如虚空有種
種名名曰虚空虚誑無住亦無所有無取無
捨無諍無受又名如實亦稱清淨無色無形
不可得見雖以是等種種名字名字虚空
而虚空相不可得示若大若小若高若下有
邊無邊世尊聖智慧名能知一切而是聖慧
亦不能知虚空分數若干形色如是相縁世
尊如來亦爾或言爲佛或言大師又稱世尊
爲炬爲燈爲歸爲救爲世間舍爲照明者爲
將導者療衆病者示説道者究竟道者一切
智者雖以是等世俗假名稱讃如來我於是
中不見有法無受無得所以者何一切諸
法本自空故譬如幻師幻作灌頂轉輪聖王
有四種兵七寶具足遊四天下其諸民衆見
有種種差別形相若干言音世尊是轉輪
王不作是念我爲尊貴統四種兵遊諸天下
是四種兵亦復不念王是我主我爲從者雖
有所爲而無心念世尊此諸法相亦復如是
無有如來亦無聲聞若學無學無辟支佛亦
無凡夫世尊是法相中若如來法及如來相
皆不可得亦不可知不可得取辟支佛法辟
支佛相若聲聞法及聲聞相凡夫心法及凡
夫人相皆不可得亦不可知不可得取是法
相中色相色法皆不可得無知無取受想行
識識法識相亦不可得無知無取世尊又是
相中所謂色空以是故空是處色空皆不可
得受想行識空以是故空是處識空亦不可
得世尊又是相中謂如來空如來法空以是
故空及此處空皆不可得乃至凡夫凡夫法
空以是故空及此處空皆不可得猶如幻化
轉輪聖王及四種兵是中實無轉輪聖王無
四種兵無幻幻事無地地種無水火風水火
風種無虚空識虚空識種世尊我觀諸法皆
亦如是我從本來不在此法於是法中亦無
分別我以此法念佛功徳是名正道世尊
若善男子善女人入如是道而行餘法隨順
餘師敬從教誨謂有正見則無有處世尊
我於此法無有所疑我入此門知一切法皆
是一相所謂離相無所受相我於帝釋石室
中住承世尊命故來到此欲於佛法請質所
疑而今如來顧命分坐大千世界六種震
動我即惟曰如來希有成就甚深清淨大
法自然無師成無上道住大慈悲摧憍慢幢
今乃顧命弟子分坐如貧賤人以尊敬心見
轉輪王時轉輪王命之共坐是貧賤人生希
有心我見聖王尚以爲難況復得與分床共
坐佛亦如是一切智人有大威徳法王無
師自然逮覺一切聲聞及辟支佛無能勝者
況餘世間一切天人阿修羅等我今得見親
近諮請已爲大利況乃見命分床共坐甚
爲希有我作是念如來深具大慈大悲大喜
大捨不自矜高我爲最尊世間中上如來功
徳而自顯現是名不與一切聲聞辟支佛共
爾時世尊讃迦葉言善哉善哉如汝所言如
來無量亦能成就無量大法謂不可量爾所
布施施波羅蜜爾所持戒戒波羅蜜爾所忍
辱忍波羅蜜爾所精進精進波羅蜜爾所禪
定禪定波羅蜜爾所般若般若波羅蜜爾所
三昧三昧波羅蜜爾所功徳功徳波羅蜜爾
所行願行願波羅蜜爾所方便方便波羅蜜
爾所解脱解脱波羅蜜爾所解脱知見知見
波羅蜜迦葉如來成就四無等智能於大
衆正師子吼何謂爲四戒品無等定品無
等慧品無等佛法無等是名如來四無等智
爾時世尊欲明此義而説偈言
　　　　諸佛智無等　世所難思議　　　　
　　　　心業清淨故　能正師子吼　　　　
　　　　當作師子吼　怖畏諸外道　　　　
　　　　聞佛甚深法　當墜於大坑　　　　
　　　　若人住我相　及住衆生相　　　　
　　　　是人於佛法　我説爲外道　　　　
　　　　若人依法相　依我我所相　　　　
　　　　是人於佛法　我説爲外道　　　　
　　　　若人貪著戒　及餘諸功徳　　　　
　　　　著多聞自高　我説爲外道　　　　
　　　　若人著小欲　知足遠離行　　　　
　　　　及麁弊納衣　我説爲外道　　　　
　　　　如空無觸閡　煙塵所不汚　　　　
　　　　我説沙門法　無染亦如是　　　　
　　　　如人以名華　塗香及燒香　　　　
　　　　供養於虚空　虚空不生喜　　　　
　　　　若汚以埃塵　不染虚空性　　　　
　　　　以本性淨故　沙門法亦爾　　　　
　　　　若以惡口毀　虚空無恚恨　　　　
　　　　沙門法無染　其喩亦如是　　　　
　　　　若人於是法　已學今當學　　　　
　　　　其心無染著　是名眞沙門　　　　
　　　　如空無障礙　煙塵不能汚　　　　
　　　　沙門法如是　本淨無變異　　　　
　　　　如月在空中　其明無翳閡　　　　
　　　　亦不生是念　我光能悉照　　　　
　　　　比丘入他家　不染世八法　　　　
　　　　亦如月無念　我能無所染　　　　
　　　　比丘入他家　不應懷憍慢　　　　
　　　　自大自高心　若生皆當滅　　　　
　　　　當以慈愍心　無欲無所求　　　　
　　　　説法廣饒益　淨行於世間
　　神力品第二
爾時世尊告迦葉曰汝且就座請問所疑當
爲汝説令得悦解爾時迦葉即從地起頂禮
佛足隨次而坐是時世尊復現神力令諸國
土所有比丘比丘尼優婆塞優婆夷皆承佛
力來詣竹園頂禮佛足却坐一面時四部衆
天龍夜叉乾闥婆阿修羅迦樓羅緊陀羅摩
睺羅伽人非人等來入竹園皆見廣博不相
逼礙爾時世尊又現神力令此三千大千世
界諸四天王帝釋梵王光音諸天遍淨天廣果
天無誑天無熱天喜見天善見天阿迦膩吒
天皆承佛力至王舍城行詣竹園合掌禮佛
却住一面爾時世尊復以神力令娑伽羅
龍王阿耨達龍王欠婆羅龍王輸陀羅龍王
橋陀龍王難陀龍王跋難陀龍王摩那斯龍
王徳叉迦龍王孫陀羅龍王伊羅鉢龍王有
如是等億千龍王承佛神力來詣竹園頂禮
佛足却住一面爾時三千大千世界天龍夜
叉乾闥婆阿修羅迦樓羅緊陀羅摩睺羅伽
等上至阿迦尼吒天皆承佛力來入竹園并
先在坐諸菩薩衆比丘比丘尼優婆塞優婆
夷皆悉容受不相妨閡爾時世尊告目連
曰汝與如來敷置高座吾今當説斷衆生疑
經悉知一切衆生深心皆令歡喜得入法海
説諸菩薩摩訶薩行及淨佛國化衆生業亦
説成就檀波羅蜜尸波羅蜜羼提波羅蜜毘
梨耶波羅蜜禪波羅蜜般若波羅蜜亦説成
就諸法門行能知一切衆生諸根及處非處
令諸比丘比丘尼優婆塞優婆夷天龍夜叉
乾闥婆阿修羅迦樓羅緊陀羅摩睺羅伽人
非人等皆得歡喜我於過去業縁果報及心
所願智無有礙當爲汝等説其少分時大目
連即從坐起頂禮佛足爲佛敷座高至梵天
又於空中作經行處七寶莊嚴柔軟細滑如
加陵伽長千世界廣七百由旬經行坐處皆
有窓牖七重行列七重寶窟七重欄楯七重
寶網羅列圍遶其座左右寶樹行列金銀琉
璃頗梨所成金樹銀葉頗梨爲華琉璃爲果
銀樹金葉琉璃爲華頗梨爲果琉璃樹者銀葉
金華頗梨爲果頗梨樹者金葉銀華琉璃爲
果諸寶樹間皆有浴池八功徳水充滿其中
其池四邊有四寶階金銀琉璃頗梨所成底
有金沙青黄赤白雜色蓮華彌覆水上鴛鴦
衆鳥相和而鳴七寶羅網覆諸池上竪諸幢
幡燒衆名香於經行處華深七仞其衆華上
有化比丘皆如目連爾時目連以神通力化
作座訖還詣佛所白世尊曰我已敷座唯
聖知時佛告目連雖設此座如來不於變化
座上爲衆説法爾時佛告示無量縁菩薩汝
爲如來敷置法座我今當坐説斷衆生疑
經時示無量縁菩薩承佛教已欲敷法座於
時三千大千世界其中菩薩各以上衣積爲
高座於時如來而作是念我今當現神通之
力令諸菩薩自知所願發心行道淨佛國土
成就衆生及成佛時國土嚴淨聲聞菩薩衆
數如是演説正法度人如是壽命長短佛法
如是形色相好正行如是滅度之後法住久
近令諸菩薩各於衣中見如是事得斷所疑
爾時世尊安詳而起昇于高坐入佛三昧其
三昧名示無量縁時諸菩薩各於衣中自見
所得嚴淨國土成無上道聲聞菩薩衆數如
是壽命長短色相如是精進正行功徳如是
演説正法度人如是滅後舍利流布如是法
住不壞久近如是各於衣中見如是事時諸
菩薩同時發聲而説偈言
　　　　淨行最高尊　諸法中自在　　　　
　　　　以功徳莊嚴　禪定力無礙　　　　
　　　　聖主無諂曲　無憍慢戲調　　　　
　　　　得聖明解脱　住深三昧故　　　　
　　　　住佛深三昧　現無上聖通　　　　
　　　　以無礙智慧　悉現未來事　　　　
　　　　我等得見己　其心安不動　　　　
　　　　則爲坐道場　降魔具三昧　　　　
　　　　我等便爲得　諸佛無上眼　　　　
　　　　以是無上眼　見諸法皆空　　　　
　　　　名眼而無閡　名見而無見　　　　
　　　　達諸法無礙　是名無上眼　　　　
　　　　等心於有無　因是得佛眼　　　　
　　　　能於三界中　普見無障礙　　　　
　　　　佛入三昧故　令我得是眼　　　　
　　　　及諸總持門　遍入一切法　　　　
　　　　我等始於今　見佛無盡智　　　　
　　　　因本修無量　清淨行所得　　　　
　　　　非少施戒慧　能逮是果報　　　　
　　　　故處師子座　光明照十方　　　　
　　　　令諸天龍神　皆知我作佛　　　　
　　　　亦悉知我等　本行業因縁　　　　
　　　　佛處無畏座　説法斷衆疑　　　　
　　　　猶如師子王　處林而獨吼　　　　
　　　　本從無量劫　修集是智慧　　　　
　　　　今以三昧力　普令天人知　　　　
　　　　本求兼利故　修無量施戒　　　　
　　　　忍辱進定慧　行是爲衆生　　　　
　　　　以是行因縁　故處師子座　　　　
　　　　我等今合掌　唯願斷所疑　　　　
　　　　隨法住久近　令衆得法明　　　　
　　　　悉斷諸疑網　通達一切法
於時衆中有法王子名華徳藏即從坐起偏
袒右肩右膝著地合掌向佛作是念言我欲
從佛問諸法門金剛句門重句門不斷句門修
集一切諸法句門若善男子善女人學是句
門於一切法門當得無閡眼智方便唯願
如來觀我先世所種善根深心求道發大莊
嚴於時如來觀此菩薩從初發意所種善根
深心求道大莊嚴已顧視衆會口出妙光明
如熾焔遍照無量無邊世界山林牆壁地水
火風及虚空界皆一金色八方上下流演
無閡爾時三千大千世界所有衆生皆自見
身如眞金色衆生多爲欲火所燒自覺其身
婬欲意息多爲瞋恚火所燒者自覺其身瞋
恚意息多爲愚癡火所燒者自覺其身愚癡
意息普此三千大千世界大地獄中苦惱衆
生以佛神通本願力故暫得休息爾時三千
大千世界其中衆生業障報障煩惱障所覆
以佛神力及華徳藏本願力故皆得暫廢爾
時如來身諸毛孔普放無量業報光明皆令
衆生増長善根所放光明過于東方無量無
邊恒河沙等阿僧祇國南西北方四維上下
亦復如是佛放光已擧聲謦欬其聲遍聞一
切世界
　　網明品第三
爾時東方過無量無邊阿僧祇世界國民一
蓋是中有佛號一寶嚴現在説法與網明菩
薩摩訶薩授阿耨多羅三藐三菩提記作
如是言今是菩薩摩訶薩次於我後當得作
佛爾時網明白彼佛言今此大光及大音聲
誰之所爲彼佛答言西方去此過于無量阿
僧祇國有世界名娑婆佛號釋迦牟尼今
現在爲菩薩説攝一切法斷衆生疑令衆歡
喜菩薩藏經彼有菩薩名華徳藏欲問彼佛
攝一切法能起無量功徳法門網明當知彼
世界中所有菩薩皆發大願無限之行倶集
彼會餘諸世界尠有如是大莊嚴者彼菩薩
衆若有得見聞其名者尚得大利況復供養
親近諮問爾時網明白彼佛言唯然世尊我
欲詣彼娑婆世界供養禮覲釋迦牟尼佛及
見彼土具足莊嚴諸菩薩衆彼佛報言汝自
知時當以一心遊于彼國所以者何彼諸
菩薩威徳難勝一寶嚴佛以衆蓮華與網明
言汝以是華供養彼佛并稱我意致敬問訊
少惱少病起居輕利氣力安耶網明菩薩禮
彼佛足右遶三匝即與無數菩薩大衆前後
圍遶如大力士屈伸臂頃於彼國土忽然不
現到此世界行詣竹園頂禮佛足而白佛言
唯然世尊我是網明佛言善哉今汝安隱
網明菩薩頭面禮已却住一面白世尊曰一
寶嚴佛問訊世尊少惱少病起居輕利氣力
安耶以此蓮華奉上世尊佛即受之轉與彌
勒彌勒受已告跋陀婆羅等五百菩薩言諸
善知識如來與我此衆蓮華今與汝等時跋
陀婆羅菩薩寶積菩薩導師菩薩星得菩薩
水天菩薩善力菩薩大意菩薩勝意菩薩増
意菩薩不虚見菩薩住意菩薩過力菩薩常
精進菩薩不休息菩薩日藏菩薩持世菩薩
持地菩薩越三界菩薩無量力菩薩金剛力
菩薩堅意菩薩無邊自在菩薩有如是等五
百菩薩皆從彌勒受蓮華已白世尊曰我
等本願若有衆生得聞我名及見我者皆得
必定於阿耨多羅三藐三菩提世尊彌勒菩
薩與我此華我等今以散於東方過去未來
現在諸佛亦以供養南西北方四維上下過
去未來現在諸佛願所散華遍到十方無量
世界其中衆生若見此華聞其香者當隨我
等本所志願深心所行不捨一切衆生力故
皆當必得阿耨多羅三藐三菩提時諸菩薩
以此蓮華欲散十方佛以手摩一一華中佛
身悉現此諸化佛從空而去亦作是言若
有衆生不信諸法空如幻化無相無縁是諸
衆生佛不爲師非佛弟子即説偈言
　　　　諸法空無相　無取無所縁　　　　
　　　　一切如幻化　亦如水中月　　　　
　　　　不以空故空　性本常自爾　　　　
　　　　是名佛所説　最上微妙法　　　　
　　　　諸法空無相　亦復無有我　　　　
　　　　若人如是知　則爲無貪諍　　　　
　　　　若人樂是法　佛則是其師　　　　
　　　　我等以佛力　當遊於十方
時諸化佛各説此偈遍至十方網明菩薩白
佛言世尊此諸菩薩本願清淨至未曾有能
令此土苦惱衆生并餘世界多惱患者聞其
名字皆得必定阿耨多羅三藐三菩提但爲
如來及諸菩薩不應生此雜惡世界所以者
何譬如無價寶摩尼珠能除一切衆生衰
惱得安隱樂若有智人善識寶相聞此寶珠
有大功徳心念想像周行推覓見在不淨糞
穢坑中有諸工巧貧窮下役弊惡之人止住
其邊猶尚不識此寶珠名況復能知所有功
徳時求寶者見如是已即作此言是珠不
應在斯穢處時貧賤者語此人言何等是珠
今爲所在時求寶者指珠示之其人無智不
識寶相便作此言汝雖如是讃此寶珠我等
不見是珠功徳汝言無實誰當信者時求寶
人即於其處出珠持去其後貧人遭諸衰惱
疾病諍訟衆苦不安世尊娑婆世界亦復如是
皆相殘食貧窮下賤成就惡法亦如寶珠所
住之處穢惡充滿世尊是摩尼珠能滅衰惱
與衆安樂當知是佛及此世界具足莊嚴諸
菩薩衆寶珠四邊貧窮下賤當知是爲娑婆
世界諸惡衆生其諸男女聞珠功徳便行求
覓見在穢處作如是言此珠不應在是處者
則是我等聞十方國現在諸佛稱揚世尊及
此世界具足莊嚴大菩薩衆故來欲見禮敬
問訊而見此土多諸苦惱濁亂罪垢薄福衆
生充滿其中世尊如此寶珠在不淨處光明
不現猶如如來及大莊嚴諸菩薩衆今在此
土功徳不現如摩尼珠雖在穢處亦能少
利諸貧賤者如今世尊於此世界但現大光
如來眞實光明色相功徳勢力自在神通及
本願力皆悉不現世尊此土衆生善根
薄少尚不能信如來所現光明功徳何況能
信諸大菩薩所有功徳則無是處世尊如
求寶者從不淨處出此寶珠持之而去其後
貧人遭諸衰惱疾病諍訟衆苦不安佛滅度
後讀誦修集如是經者生餘國已此世界中
有大衰惱乃至不聞佛法名字所以者何是
諸衆生樂處惡法共相殘食沒在種種諸大
衰惱無有淨行福行慧行則失大利世尊
若善男子及善女人欲求善利成佛道者不
應生此求聲聞者猶尚不應生此世界何況
菩薩所以者何如阿鼻地獄等活地獄黒
繩地獄大熱地獄熱地獄等其中衆生無須
臾樂世尊彼土如來及諸菩薩見此娑婆世
界衆生猶如在此諸地獄中受衆苦惱彼
土衆生生便常樂我若説之未曾受故無能
信者世尊我爲聞法入淨法門來詣佛所
何用稱説彼土樂爲所以者何一切苦樂皆
悉無常無決定相我等欲聞無苦無樂無常
非常無想分別無修非修非爲無爲無説
非説無有世間及出世間無漏非漏無實無
虚無有菩提及菩提分無力非力無闇無明
無道非道無果非果無發無住無所至處
唯然世尊我等今者欲聞是法所以者何一
切樂事皆從虚妄福徳因縁現於世間如來
法空無形無相無有十力四無所畏無諸神
通亦無説法無苦無樂離諸動念及心所行
得是如相故名如來諸動念者是實是虚
是漏無漏是名世間是出世間是戒非戒是
力非力是畏無畏是聖福田是非福田是
名如來是菩薩衆是諸聲聞是辟支佛是通
是願如來悉斷此諸戲論以是無礙無畏力
故能於大衆作師子吼現佛大音世尊如
來亦能於厭惡中生無厭想淨不厭中生厭
離想又能倶離一心行捨是名佛行聖自在
行不共聲聞辟支佛行世尊不共行者餘無
能及亦不能壞所以者何餘人智力不能及
知諸佛世尊如是諸行若干分數如是深
遠如是因縁如是寂滅如是安樂世尊如
來諸行無行衆生所不能行是故世尊如來
諸行一切聲聞及辟支佛非所能行非所行
者非行非不行一切聲聞及辟支佛於是法
中本無行力是故世尊如來所行名無邊
行無邊行者諸佛如來本所志樂無有邊際
世尊是法不可以文字説以文字説則離
此行是法名爲義趣法門能開六萬六千法
門皆令照明世尊一寶嚴佛常爲衆生説是
法門説是門時七萬七千諸菩薩衆皆逮得
是無閡法門便能隨順如來之行此諸菩薩
同聲唱言我等今者則爲已逮無上正覺六
萬衆生皆發無上正覺之心即時如來便爲
授記八百億萬那由他衆於諸法中遠塵離
垢得法眼淨復有三萬比丘尼衆不受諸法
漏盡意解時佛微笑放大光明普照世界地
大震動爾時阿難即從坐起偏袒右肩右膝
著地白世尊曰何因何縁而現微笑放大
光明普照世界地大震動佛告阿難網明菩
薩説是法門七萬七千諸菩薩衆皆得是門
網明菩薩於此世界虚空分中曾從八萬諸
如來所聞是法門聞已逮此無閡法門逮
此門已常能遊化無量佛國
　　如相品第四
爾時東方過七百八萬阿僧祇國有世界名
一寶聚有佛號曰無邊寶力今現在無量大
衆恭敬圍遶而爲説法是無邊寶力佛與不
虚行力菩薩摩訶薩授阿耨多羅三藐三菩
提記作如是言今是菩薩次於我後當得作
佛時不虚行力菩薩於彼衆中見大光明聞
大音聲白彼佛言是爲何佛光明音聲彼佛
報言西方去此過七百八萬阿僧祇國有世
界名娑婆彼中有佛號釋迦文今現在爲大
莊嚴諸菩薩説斷衆生疑令衆歡喜菩薩藏
經時不虚行力菩薩白彼佛言我欲詣彼
娑婆世界供養禮覲釋迦文佛及見彼土具
大莊嚴諸菩薩衆彼佛報言汝自知時當
以一心遊彼世界所以者何彼諸菩薩有大
威徳難勝難及汝以我言問訊彼佛少惱少
病起居輕利氣力安耶以此蓮華供養彼佛
時不虚行力菩薩從坐而起頂禮佛足右遶
三匝即與七萬八千菩薩於彼佛土忽然
不現到此世界令此三千大千國土樹木
非時皆生華實雨衆名華香氣普熏上妙伎
樂同時倶作時不虚行力菩薩行詣竹園頭
面作禮手摩佛足三自稱言我是不虚行力
菩薩佛言且止明汝至心時不虚行力菩薩
頭面禮已而白佛言無邊寶力佛問訊世尊
少病少惱起居輕利氣力強耶以此蓮華供
養世尊佛受華已而問之曰無邊寶力佛安
隱無恙氣力康耶答言世尊無邊寶力佛
少惱少病安隱無爲佛以此華與彌勒菩薩
爾時彌勒手執蓮華作如是言以此蓮華善
根福徳因縁力故令善男子若善女人發阿
耨多羅三藐三菩提心者得淨佛土成就衆
生所以者何若諸衆生不種善根難可教化
善根不具難可教化善根微淺難可教化樂
小法者難可教化所以者何是衆華中若人
欲見十方諸佛即皆得見亦能得見無邊寶
力佛寶聚世界諸菩薩衆及見彼土得共解
脱三明六通大聲聞衆世尊是華從深善根
因縁報生是故我今以供諸佛令衆發心求
佛道者得無障閡未發心者亦令得發如
如來通達諸法無所壞相得無上道我以是
心持華供養爾時佛告跋陀婆羅何謂爲法
如來以如通達不壞得無上道跋陀婆羅白
佛言世尊無有是法如來以如通達不壞
得成佛道所以者何如來不得是諸法相若
佛不得是不名法不名非法世尊無所得中
若有法者則爲如來起此法相所以者何諸
相所生皆因六入如來尚自不得諸入況無
得中而得相耶有如是觀即復爲相是故佛
説一切諸法無取無捨亦無隨順如應行者
得是相故名爲如來所以者何佛所欲法皆
於如中若取諸法則爲壞如如無如來而因
如故名爲如來是如無相因無相故名爲如
來是如無盡因無盡故名爲如來是如不
壞因不壞故名爲如來諸法如實因如實故
名爲如來是故世尊一切法如即是如來
如來即是一切法如是故世尊無所住處是
如來義於正通達亦不住故是故佛説若人
於法無取無捨無順無諍是名一切世間福
田佛告跋陀婆羅汝住何處能作是説答言
世尊一切世間諸所住處我住其中作如是
説世尊我不貪著如凡夫住所以者何凡
夫所住即是貪著敗壞之相若著壞相是人
即爲敗壞變異世尊實相不如世間所住賢
聖於此世間相中無諍無二名住世間凡夫
於此無有行處世間如焔過諸入故世間無
常從縁生故世間不淨起惡業故是故世間
世間住處世間壞相皆悉住於無所住中是
故我住無二法中能作是説爾時佛告跋陀
婆羅汝住此法作是説耶答言世尊佛所得
法自捨如來無能知者跋陀婆羅吾得何
法唯然世尊佛坐道場所得之法若法非法
無有是處
佛告跋陀婆羅善哉善哉如汝所説如來道
場所得法者是法非法亦非非法我於此法
智不能行目不能見無有行處慧所不通明
不能了問無有答於此法中無受無取無垢
無淨若我説是自所得法若以相行行是法
者則皆迷悶跋陀婆羅我於是法唯除諸佛
無證明者現身菩薩一生菩薩於我是法亦
不能證聞如是法尚懷驚怖況斯已下能證
明者
　　不信品第五
佛告跋陀婆羅來世當有比丘比丘尼優婆塞
優婆夷不修身不修心不修戒不修慧聞是
經説諸佛菩提無得無失無有分別無垢無
明隨順於如佛所囑累驚疑怖畏墜大深坑
作是念言如來名爲得一切智而今此經
説智不行慧不能通明不能了問無有答無可
知相是諸人等見有讀誦説是經者反加憐
愍或生恚慢起怨賊心跋陀婆羅汝觀末
世有是顛倒違逆我者是法中賊反得尊貴
能説如來正智慧者而被輕賤不得住止僧
坊精舍我以是法自然無師於大衆中作師
子吼是諸惡人不識如來及如來法以不識
故可呵事中生稱讃想可譽事中生呵責
想何謂可呵若人於法有所貪取乃至善法
是名如來之所呵責是人以此所呵責事而
生稱讃是則名爲沙門中賊汚沙門者於沙
門中爲旃陀羅僧中敗壞衆之糟糠隨逐外
道深計斷常起貪著法分別之心跋陀婆羅
如來所説世間正見可戲論法順生死理欲
令衆生知業果報此諸癡人於是法中生第一
想跋陀婆羅結髮梵志亦説世間罪福因縁
若如是知名菩提者則是梵志應得菩提跋
陀婆羅如是梵志我滅度後自於所知見
有過失生厭離心於我法中而求出家既出
家已能得佛法跋陀婆羅汝觀來世是諸癡
人尚不能及事火梵志如是癡人當如末迦梨
富蘭那等以我所説世間正見順生死理業縁
果報可戲論法爲上智慧是人則爲毀謗如
來及如來法不能見知出生死要我説此人
不堪道器所以者何是人於我無量無邊阿
僧祇劫所集佛法以微因縁而毀壞之是人
則爲生如來過如來之賊跋陀婆羅何等
名爲稱讃如來隨如來意而説法者若於
諸法無貪無諍無起無作無相無爲出過三
世而演説法是人名爲稱讃如來隨意行者
是名佛子從佛口生從法化生跋陀婆羅是
人即能讀誦問答如是等經是則名爲隨
意行者如法説者隨法行者我加神力是人
昔曾受我教誨我所勸請能建法幢吹大法
貝撃大法鼓張設法幡爲諸如來之所知
識是人則著功徳華鬘住常樂處降諸魔怨
世間希有見者獲利堪任受持無上道器爲
諸菩薩諸佛所念能淨法眼於一切法無所
障礙悦可佛意佛聽是人親近禮事諮受正
法以諸功徳而自莊嚴智慧深遠爲諸學
者雨大法雨増長佛法敷覺意華成解脱果
爲坐道場得佛菩提示衆生道能演法施滿
衆生願跋陀婆羅我今略説是人功徳若廣
説者少能信受是人名爲稱揚如來讃佛法
者跋陀婆羅如人未見阿耨達池若見餘池
作如是言與彼大池等無有異是人雖欲讃
美彼池乃更毀損跋陀婆羅此諸癡人無是
功徳無如是法如是智慧以諸世間有漏正
見生死染著而稱讃我作如是言如來智慧
於此法中無有障閡雖欲讃我而實毀辱又
如愚人聞金色黄後聞人説閻浮檀金殊勝
相貌不肯信受語其人曰汝止勿言眞金色
黄不如汝説此諸癡人亦復如是無目盲冥
若聞人説佛名法名又聞如來三十二相八
十種好生在王家眷屬具足出家學道戒定具
足不聞眞實佛法身相及眞法相但以是法
名一切智名爲如來又亦不聞如來演説以
何相故諸法非法是人或時聞是等經説
佛眞身如實法相則生疑怪有是法耶爲如
是不如彼盲人聞金色黄後聞人説閻浮檀
金生疑不信爲如是不又如愚人聞説大海
其量彌廣三萬由旬淵深八萬四千由旬有
無量寶其水一味不増不減是人不信作是
念言衆流皆注云何不溢深廣如是雖有
珍寶誰能得者便謂大海無如是徳癡人亦
爾但聞人説佛名法名不聞甚深功徳智慧
眞實法相或聞人説如是等經究竟涅槃無
量法寶得大解脱令衆生得佛無礙眼於
一切法無増無減一切智慧無邊無際功徳
甚深難得崖底一切餘衆無能測量亦無壞
者譬如大海不宿死屍佛法亦爾邪見惡人
失慧命者不得止住又如大海同一醎味佛
法亦爾同趣涅槃一解脱味癡人聞是不
能信解謂無斯事非眞實法跋陀婆羅觀
是癡人尚不自知生從何來死至何所於過
去世爲行何行不知業縁不知果報於將來
世當行何法得何果報爲行智道爲行識道
若是癡人於是法中生非法想我所呵法生
眞實想於我滅後不能依止如是等經跋陀
婆羅我經中説如來滅後若人毀謗佛法僧
者汝等不應瞋恨憂惱應作是念我等若生
瞋恨心者則非沙門非沙門法不隨順道若
爲沙門而不隨法終不能得信解通達阿耨
多羅三藐三菩提法
佛説華手經卷第一

佛説華手經卷第二
　　後秦龜茲國三藏鳩摩羅什奉　　詔譯
　　念處品第六
佛告跋陀婆羅於爾時世諸善人等應作是
念我等當自依四念處四念處者於聖法中
一切諸法皆名念處所以者何一切諸法常
住自性無能壞故是念處門法所住門入法
初門八聖道門三解脱門解脱門者以不二
法捨離二邊得聖解脱不二法者是無所有
若無所有即是無盡是名正見遠離二邊邊
即自空無有眞實跛陀婆羅當知如來不以
見邊而得離邊本無有邊故曰離邊諸佛世
尊離一切法智者不如凡夫所受跋陀婆羅
求法眞相實不可得故名爲離是法虚妄無
得無失跋陀婆羅以是義故昔曾有天來問
我言沙門喜耶我即答言我得何事而有
喜耶又問憂耶我又答言爲失何事而
有憂耶又問不喜不憂耶答言如是天言善
哉不喜不憂又問天曰得吾何意天曰我
謂沙門安處寂滅跋陀婆羅汝觀是天速得
我法彼時天者今在此會知一切法本性寂
滅當知是天昔曾供養五百佛故於我法中
速得通達是故佛説不種善根善根未熟於
聲聞法尚不能解況於我法能速通達跋
陀婆羅若聞是法能速解者功徳極少猶於
千佛殖諸善本所以者何善根廣大乃能
通達甚深智慧時跋陀婆羅菩薩寶積菩
薩導師菩薩星得菩薩那羅達菩薩帝天
菩薩水天菩薩善力菩薩大意菩薩益意菩
薩増意菩薩不虚見菩薩善住意菩薩過
力菩薩常精進菩薩不休息菩薩日藏菩薩
等五百菩薩各以衆華供散佛上而作是
言世尊若有衆生求是等經及得聞者皆
令必定佛菩提道又以是縁當令十方現在
諸佛得請久住及説法者令衆具足助菩提
法爾時佛問跋陀婆羅衆生於汝有何等利
而能爲之發是大願及爲請佛久住説法令
衆具足助菩提道跋陀婆羅白世尊曰不以
衆生損益我故而發莊嚴不作是念此諸衆
生利益我故令住佛法於我有損不住佛法
諸菩薩等不以如是分別莊嚴譬如世尊波
梨質多拘毘羅樹華葉盛時忉利諸天見其
敷榮心大歡喜於此樹下五樂自娯世尊忉
利諸天於此樹王有何損益而令諸天心生
愛樂常詣其下五欲自娯見之便得無比喜
樂諸菩薩等亦復如是不以衆生有利有損
而發莊嚴但作是念何時當得具佛智慧爲
十方界無量衆生之所歸趣如彼天樹其華
敷開諸天所樂當令衆生以佛五根法喜自
娯如彼樹王諸天於下五樂自娯復次世尊
離衆生故而發莊嚴非得衆生以離我故而
發莊嚴非得我也以離法故而發莊嚴非得
諸法以離陰故而發莊嚴非得諸陰以離界
故而發莊嚴非得諸界以離入故而發莊嚴
非得諸入世尊是莊嚴中無有諸果莊嚴離
故以是果空當於諸法無取無捨而發莊
嚴世尊如是莊嚴相不可得是莊嚴處莊嚴
所爲皆不可得世尊若有所得則爲得我是
故菩薩不貪不受若我無我若受無我則爲
是我不名無我無所受者世尊以如此義
是大莊嚴現於世間是莊嚴中無此彼相佛
告跋陀婆羅如是莊嚴見有何利答言世尊
我發莊嚴不見凡夫及學人法於我爲遠佛
法爲近我亦不見是諸佛法如是佛法世尊
我發莊嚴於中不見有利有損如是莊嚴以
此相故現於世間時諸菩薩所散衆華現神
通力遍到十方供養諸佛教化衆生令住佛
法
　　發心即轉法輪品第七
爾時東方去此世界過無量無邊阿僧祇國
有世界名相徳聚佛號無相音現在説法爲
發心即轉法輪菩薩授無上道記作如是
言今此菩薩次於我後當得阿耨多羅三藐
三菩提時此菩薩見大光明聞大音聲白彼
佛言世尊是爲何佛光明音聲彼佛答言
西方去此過于無量阿僧祇國有世界名娑
婆佛號釋迦牟尼今現在是爲彼佛光明音
聲今彼如來爲菩薩説斷衆生疑令衆歡喜
菩薩藏經彼諸菩薩成就無量具足莊嚴時
發心即轉法輪菩薩白彼佛言世尊我欲詣
彼娑婆世界供養禮覲釋迦牟尼佛及諸菩
薩摩訶薩衆所以者何是諸大士尚難得見
何況親近彼佛報言汝自知時時彼菩薩既
蒙聽許即從坐起頂禮佛足右遶已去時
無相音佛與一蓮華而告之言汝持此華與
釋迦牟尼此蓮華中見無相音佛本爲菩薩
所修功徳如是等華遍彼世界令諸衆生皆
得受用時彼菩薩從佛受華來詣此土時此
世界所有卉木華葉果實乃至毫末皆悉於
發心即轉法輪菩薩手中現及諸衆生所有
音聲皆出法音無常苦空無我之音根力覺
道禪定解脱諸三昧音時舍利弗白佛言世
尊今見如來大神通力佛告舍利弗非我所
爲從此東方過于無量阿僧祇國有世界名
相徳聚佛號無相音現在説法有菩薩名發
心即轉法輪從彼發來至此世界是彼菩薩
本願果報神通之力舍利弗白佛言世尊發
心即轉法輪菩薩於過去世種何善根能有
如是果報神力佛告舍利弗善哉善哉汝以
佛力能問如來發心即轉法輪菩薩從過去
佛種諸善根汝今一心聽是菩薩於過去世所
殖徳本若十方佛坐於道場初始得佛時
此菩薩或爲梵王轉輪聖王五通仙人來詣
道場供養諸佛請轉法輪其數多少舍利弗
如我初得無上道時有梵天王來請我言唯
願世尊轉于法輪有諸衆生於過去世深行
善法利根智慧能知佛意若不聞法則爲永
失舍利弗是發心即轉法輪菩薩勸請諸佛
轉于法輪此諸功徳更無所爲但爲請佛轉
於法輪舍利弗我今當説譬喩以明此義智
者有以譬喩得解假使三千大千世界百億
日月四百億大海百億四天下四百億那
由他屬四天下諸小國土百億須彌山王
百億鐵圍山皆爲一器状若海坑滿中芥子
若麻若米有大力士盡能把持灑散四方大
風普吹令一芥子墮一世界汝意云何是諸
芥子所墮世界寧爲多不答言世尊甚多無
量不可稱數舍利弗我今爲汝明了此事
爾許芥子所墮世界合爲一器縱廣正等高
亦如是其壁堅固如是大器滿中細沙
如以升斛堆量米麺如是沙數寧爲多不甚
多世尊不可稱數佛告舍利弗是諸沙數尚
可數知而此菩薩所可勸請道場諸佛轉于
法輪度脱衆生是不可數此諸善根猶不迴
向阿耨多羅三藐三菩提又以七寶珠輪上佛
請轉法輪其數倍多又以衆寶華輪上佛請
轉法輪數復倍多又以香輪上佛請轉法輪
數亦轉多況以金銀綵畫木輪供養諸佛請
轉法輪而是善根亦不迴向佛菩提道但爲
請佛轉于法輪又舍利弗是後有佛名過智
力時有轉輪聖王號名聞力大千世界威勢
自在後宮園館五欲自娯諸婇女等歌詠稱
讃隨五欲事而自然出無常苦空不淨之音
王即怖畏生厭離心時便往詣過智力佛過
智力佛令自憶本所種善根王聞佛言便作
是念諸佛如來至未曾有智慧無閡令我得
知若干佛所種諸善根我以自恣五欲覆心
統理國事衆務所纒尚不自知於一佛所種
諸善根我昔雖從爾所諸佛殖衆善本而
不迴向佛無上道令此善根在不定中我今
當以所集善根爲無上道利益衆生在所生
處遊諸佛國其中所有衆生語言皆是無常
苦空無我之音及諸世界卉木叢林華葉果
實皆出無常苦空無我之音我此善根與衆
生共當得如今過智力佛所得智慧作是念
已即從坐起於佛前立發如是言世尊今我
所有一切國土奉佛及僧唯願受用既奉施
已出家爲道四兵聞已亦隨出家四十那由
他諸婇女等皆隨出家及八十億那由他人
亦隨出家過智力佛諸四部衆於是増廣是
諸出家皆得五通各以神力至于東方恒沙
佛土勸請無量坐道場佛轉尊法輪度脱衆
生南西北方四維上下勸請無量恒沙諸佛
轉于法輪度脱衆生皆亦如是名聞力王從
是已後更不受胎亦常不生不淨國土所
遊世界其中衆生卉木叢林皆出無常苦空
無我之音舍利弗汝謂爾時名聞力王於過
智力佛自聞先世所種善根出家修道得五
神通遊於十方無量世界勸請諸佛轉于法
輪度衆生者豈異人乎今此發心即轉法
輪菩薩是也
　　現變品第八
爾時發心即轉法輪菩薩至王舍城詣竹園
中頂禮佛足却住一面而白佛言無相音佛
問訊世尊少惱少病起居輕利氣力康耶以
大蓮華奉上世尊佛即受華而告之曰無相
音佛安隱無恙善教化耶答言世尊無相音
佛氣力康強衆生易度所以者何彼世界中
大衆集會有四淨法何謂爲四善根清淨爲
菩提故無量戒淨正發願故無量見淨不得
法故所觀清淨不取相故世尊彼衆無有毀
禁破戒壞威儀者亦無有是三毀之名彼
國土衆觀此世界所有衆生如獄拷掠我
今請還唯願如來至彼世界時佛告言止善
男子至彼世界欲何所爲我今於此亦化衆
生發心即轉法輪菩薩慇懃三請唯願如
來至彼世界若不臨顧我當自以報得神力
接此世界如一念頃置于彼土虚空分中時
佛默然聽此菩薩現大神通自在之力欲令
衆生具足善根亦爲示現度知見力時此菩
薩即以右手斷取三千大千世界猶如陶師
以杖轉輪持之而去時舍利弗覺此三千大
千世界皆大搖動白世尊曰持此世界并我
等去持此世界并我等去爾時世尊以隨智
音柔軟和雅悦可衆心具足深遠不高不下
簡要不亂能示義趣答舍利弗非我所爲
其音普聞大千世界時有衆生貪著我心依止
有見皆大驚怖得厭離心餘諸四衆但見如
來菩薩圍遶而爲説法如轉輪王安處正座
如大梵王在衆梵中時發心即轉法輪菩薩
皆持十方無量世界令集一處以示衆生爾
時世尊以神通力令大風起吹諸世界互相
觸搏壞裂破碎皆悉散滅佛現神力諸大
梵王及諸梵天於見聞法計常不壞所謂梵
王諸梵宮殿今皆自見宮殿散壞甚大驚怖
生厭離心各作是念此諸宮殿先自成立而
今皆悉相搏毀壞如水波蕩鼓浪成沫若
水竭盡日曝風飃皆悉磨滅則是我等無常
相也倶懷戰悚合掌禮佛爾時世尊告舍利
弗我從昔來常爲汝説世間虚妄無有眞實
譬如有人與空共諍世間如是但從憶想分
別故有無牢無固猶如聚沫世間如幻能誑
衆生世間如炎無實體相不除渇愛世間如
影不可得取世間如響虚誑起業世間如實
性無顛倒舍利弗我坐道場如實通達知
世間相空無所有無所依止以無障閡得世
間相舍利弗我本未知世間味世間患世間
出不自唱言我得佛道我既如實知世間相
及世間集知世間滅世間滅道便自唱言我
得佛道舍利弗何謂世間其世間者所謂五
陰何謂爲五色陰受陰想行識陰舍利弗何
謂色陰或有衆生作如是念若過去者不
名爲色未來現在不名爲色是故佛説諸所
有色若於過去未來現在若内若外若麁若
細若好若醜若近若遠皆名色陰而是色陰
實無有相譬如空陰風陰火陰水陰地陰但
有是名色陰受陰想行識陰亦復如是以此
因縁説有諸陰舍利弗凡夫癡冥貪著於身
不知色相謂色是我是我所有取相分別而
生著心受想行識亦復如是舍利弗我坐道
場於此事中不謂是有不謂是無而生法眼
凡夫於此無所有法生渇愛心是法散壞
便生憂惱是人深著失所著故轉増癡惑
重起黒業若以瓦石杖楚刀矟種種兵器共
相加害以癡惑故起是罪業如來通達諸法
平等諸見平等故説正見謂正見者平等
正直無有高下正行道者正修習者正解脱
者得是見故名爲正見舍利弗佛説正見
不可以言爲汝等説但可隨順如説修行舍
利弗汝等皆當如法修習當得無量無邊智
慧是則名爲八萬四千諸法藏中一法藏門
謂諸起作非起作相如來説此法藏門時七
萬七千那由他數諸梵天王於諸法中遠離
塵垢得法眼淨欲界諸天八萬四千那由他
衆於諸法中遠離塵垢得法眼淨及無量人
亦於諸法遠塵離垢得法眼淨百億閻浮提
中百千萬億諸菩薩衆皆於此會得無生忍
及餘無量無邊衆生皆發阿耨多羅三藐三
菩提心爾時世尊還攝神力諸四部衆梵世
梵住梵衆諸天及欲界中天龍夜叉乾闥婆
阿修羅迦樓羅緊陀羅摩睺羅伽人非人等
皆自見身還此世界
　　如來力品第九
爾時大目揵連從坐而起偏袒右肩合掌向
佛白世尊曰未曾有也是發心即轉法輪菩
薩有大神力接此忍界及以如來置於他方
世界中間世尊持我至彼及還來此我於爾
時神尚不在何況有通我復生念今此菩薩
具大神通接我往還都不覺知遲速遠近我
又生念今此菩薩未成佛道有是神力何況
成佛佛告目連汝或謂是發心即轉法輪菩
薩能接如來有往還耶勿造斯念所以者何
我不見有沙門婆羅門阿羅漢辟支佛及餘衆
生天龍夜叉乾闥婆阿修羅迦樓羅緊陀羅
摩睺羅伽人非人等能動如來衣一角者何
況接擧至餘世界及還置此無有是處目
連置是世間一切天人若此三千大千世界
所有衆生有色無色有想無想非有想非無
想若可見若不可見假令一時皆得人身以
信出家得阿羅漢具六神通皆如目連於意
云何是等所有神通智力寧爲大不甚大世
尊佛告目連是諸羅漢手接三千大千世界
遊於十方恒沙國土假令如來以一芥子置
于空中是大神通衆阿羅漢尚不能動如毫
末許目連且復置此大神通衆假令一人有
大神力佛聽此人能以一吹吹大千界皆使
散壞令諸微塵散遍無量恒沙世界又以一
吹令諸微塵還成三千大千世界目連於意
云何是人具足大神力不甚大世尊目連假
使有人皆得如是大神通力滿此三千大千
世界猶如甘蔗稻麻叢林皆同一心盡現神
力尚不能動如來衣角況擧如來置於餘界
而復還耶目連我處此座能動東方無量無
邊不可思議阿僧祇界其中衆生都不自覺
有往來想是諸衆生不能覺知世間成敗及
以散滅目連當知如來所現神力隨衆所
應而爲説法或有衆生應見佛身而得度者
或有衆生應見天身而得度者或有衆生應
見龍身而得度者或有衆生應見夜叉乾闥
婆阿修羅迦樓羅緊那羅摩睺羅伽身而得度
者或有應見男身女身而得度者或有應見
大身小身而得度者目連如來所有力無所
畏自在神通當知皆悉攝在此經南西北方
四維上下皆悉如是目連汝若得見如來所
行及大神力汝則不能有所問答目連我教
阿難陀羅尼門爲令受持十二部經修多羅
祇夜闍伽羅那伽陀優陀那尼陀那阿波
陀那伊帝目多伽闍多伽廣經未曾有
經優波提舍令不忘失而今阿難尚不能
知如來神力所以者何佛以一言一字一句
一切聲聞及辟支佛若於一劫百千萬劫乃
至無量阿僧祇劫尚不能盡讀誦受持思
量演説況能悉知如來所爲大神通力無有
是處目連如來所爲種種因縁種種威儀種
種道門教化衆生及演説法但著衣時一切
聲聞及辟支佛尚不能知其中所益幾所衆
生云何説法況能盡知如來所行如來神通
如來智慧無有是處爾時世尊從發心即轉
法輪菩薩取蓮花已告跋陀婆羅菩薩寶積
菩薩導師菩薩星得菩薩那羅達菩薩帝得
菩薩水天菩薩善力菩薩如是等能於後世
護法藏者諸善男子汝等能護如來法藏善
能信解如來所行而演説耶唯然世尊我等
皆能佛言汝等從今若有所説先觀如來所
行意趣所入法門然後乃説若有人言何者
名爲具足佛智汝等當於如是等經觀如來
行然後乃答汝等若聞諸所説門皆應觀察
如來意行爲是事故説如是法汝等若見衆
生所行亦當應觀如來法藏謂諸衆生有如
是行佛以是行如是轉除衆生行者謂有九
萬九千諸根如來悉知貪欲多者有如是根
瞋恚多者有如是根愚癡多者有如是根似
多欲者有如是根似多恚者有如是根似多
癡者有如是根似多貪恚有如是根似多貪
癡有如是根似多恚癡有如是根似多貪
瞋癡有如是根如是諸根能清淨道能起
諸事如是諸根從本縁生如是諸根從習行
得有作業根是起黒業是起白業起黒
白業是根順道是根順定是根順慧是順
盡智順無生智是根隨順盡無生智是根順
諦諸善男子是中有二萬諸根和合先世
因縁力故能起諸業若黒若白以是業縁得
種種色若黒若白不黒不白若上若離如
是等色有二萬根能生諸身若長若短若
麁若細若中容等有二十萬根能表内相若
於眼耳鼻舌身中知是貪心是人瞋心是人
癡心是人離貪是人離瞋是人離癡有三萬
根差別業報謂人死時情識迷悶形色變異
手足𤷄縮諸根錯亂支節相離臨抒氣時
知是諸根應入地獄如是諸根應墮畜生
如是諸根應生餓鬼是根應生天上人中是
根應生他方佛土得見諸佛是根應斷生死
相續不受後身有七萬根以信解力能攝善
本二萬諸根攝不善法死時可知諸善男子
是名佛力如來所行如來法藏如來住此能
演諸法不増不減
　　功徳品第十
爾時會中有一菩薩名曰堅意從坐而起恭
敬合掌白佛言世尊我於此門得法光明是
故我當修是法門令得具足所以者何我今
當發如是莊嚴推求習行具足是法終不懈
息於未來世還復得聞如來法藏佛告堅意
善哉善哉汝能勤求諸佛如來無量無邊阿
僧祇劫所集大法堅意若此三千大千世界
所有衆生若色無色有想無想非有想非無
想假令一時皆得人身若善男子及善女人
給此衆生一切樂具隨其所須色香味觸即
皆能與持此衆生悉置掌中若至一劫若減
一劫又以一手除其臭穢遠棄他處堅意於
汝意云何是人所爲寧爲大不甚大世尊
堅意若復有人發阿耨多羅三藐三菩提心
若佛現在若滅度後能求是等助菩提法菩
薩藏經作如是念我修集此大乘法藏爲衆
生説斷貪恚癡離生老死憂悲苦惱如是求
時若得是經一四句偈能爲衆生讀誦解説
比前功徳百分千分百千萬分尚不及一乃
至譬喩所不能及如是菩薩以求此等深法
因縁能大利益一切衆生堅意是事誰能信
者唯有諸佛究竟通了若聖弟子及餘發
心求佛道者乃能信受所以者何諸菩薩等
初發阿耨多羅三藐三菩提時自願當爲無
救衆生而作救護無洲者作洲無道者作
道我當修習是大乘法佛之智慧當令無量
無數衆生住無漏法堅意假使此人從旦至
食以諸珍寶積若須彌與一一人中時晡
時初中後夜盡其形壽晝夜六時以此寶聚
施與衆生堅意於意云何是衆生心得滿足
不不也世尊或因是故墮三惡道菩薩念言
我當勤求無上妙法與諸衆生令觀三千大
千世界珍寶之聚猶如涕唾生怖畏心大智
菩薩觀此寶聚皆是三毒煩惱衆生生死往
來地獄畜生餓鬼人中苦惱之本求時苦本
守護苦本怨憎諍訟起諸罪業衆苦之本菩
薩如是於大寶聚生厭離心又作是念此非
寶聚但是惡道苦惱之聚或有衆生貪著是
故墮三惡道堅意置是三千大千世界所有
衆生十方無量恒河沙等國土衆生若色無
色有想無想非有想非無想假令一時皆得
人身若有一人發心欲與一切樂具隨其所
須色聲香味等即皆能與若置頭上若肩荷
負若至一劫若減一劫隨意坐臥亦以一手
除其臭穢遠棄他處堅意於汝意云何是
人所爲寧爲多不甚多世尊堅意我今告汝
誠言若善男子若善女人發阿耨多羅三藐
三菩提心求如是等助菩提法菩薩藏經發
足一歩福不可量至得阿耨多羅三藐三菩
提猶不能盡比前功徳百分千分百千萬分
尚不及一乃至譬喩所不能及所以者何前
樂具者是諸結使有漏因縁不能離苦畢竟
安隱諸菩薩等求法因縁増長戒品定品慧
品亦能具足一切佛法能得無量不可思議
方便之力成就衆生淨佛國土是故堅意
佛説菩薩求法因縁得阿耨多羅三藐三菩
提復次堅意若四天下滿中如來猶如甘蔗
稻麻叢林若有一人盡其形壽供養衣服臥
具湯藥種種所須是諸如來般涅槃後起七
寶塔方一由旬表刹莊嚴華香幡蓋然燈供
養若至百劫若過百劫堅意於汝意云何
是人得福寧爲多不甚多世尊無量無邊堅
意我今告汝誠言是人供養爾所如來起
爾所塔於爾所劫種種供養若善男子及善
女人發阿耨多羅三藐三菩提心求如是等
助菩提法菩薩藏經受持讀誦比前福徳百
分千分百千萬分尚不及一乃至譬喩所不
能及所以者何於諸施中法施第一於諸求
中求法第一是故堅意汝等於後五百歳中
受持讀誦如是等經所得功徳無量無邊
至得阿耨多羅三藐三菩提猶不能盡堅意
我今欲説譬喩粗明此事汝當信受譬如三
千大千國土以爲一器滿中芥子如黒麻
米汝意云何是中芥子爲有幾數甚多世
尊不可數也堅意假使復數如此芥子等
大千世界合爲一器滿中細沙此諸細沙爲
有幾數甚多世尊無量無邊堅意有大力
人持是細沙灑散四方時大風起吹此諸
沙一一各墮一世界中汝意云何是諸世界
爲有幾數甚多世尊無量無邊不可稱數堅
意我今明了告汝如來具足無量神通持戒
禪定智慧之力能以一歩越爾所界而處本
坐威儀不動於神通力猶不盡現堅意如來
以此一沙爲一劫爾所劫爲一日爾所日爲
一月爾所月爲一歳如是千歳東行不息南
西北方四維上下亦復如是若善男子及善
女人欲聞是經受持讀誦發足一歩所得功
徳假使有形如來所經爾所國土不能容
受如來但知是人福徳無量無邊不可思議
堅意此福不可文字算數之所能知是福攝
在無量數中
　　發心品第十一
爾時東方過阿僧祇國有世界名大名聞佛
號須彌肩今現在爲光明威徳聚菩薩授阿
耨多羅三藐三菩提記作如是言是光明
威徳聚菩薩次於我後當得作佛爾時彼佛
大衆圍遶而爲説法是光明威徳聚菩薩時
在彼會見大光明聞謦欬聲見地大動問彼
佛言世尊是爲何佛光明音聲彼佛答言西
方去此過阿僧祇國有世界名娑婆佛號釋
迦牟尼今現在説菩薩藏經彼會菩薩具大
莊嚴今於十方恒沙國土少有如是大菩
薩衆若聞是等菩薩名者尚得大利何況
目見親近供養即時光明威徳聚菩薩白須
彌肩佛言世尊我欲詣彼娑婆世界見釋迦
牟尼佛禮事供養亦欲見彼具足莊嚴大菩
薩衆彼佛答言欲往隨意時彼佛與光明威
徳聚菩薩七枚蓮華而告之曰汝持此華與
釋迦牟尼佛并以我言問訊彼佛少病少惱
起居輕利氣力強耶時彼菩薩即持此華頂
禮佛足遶已而去如大力士屈伸臂頃從彼
佛土忽然不現到此世界至王舍城行詣竹
園頂禮佛足於一面立而白佛言須彌肩佛
問訊世尊少病少惱起居輕利氣力康耶以
此蓮華供養世尊時佛受華而問之曰須彌
肩佛少病少惱氣力康耶答言世尊須彌
肩佛於彼世界安隱無恙佛以此華與彌勒
言阿逸多汝持此華種助佛道善根因縁時
彌勒菩薩從佛受華與跋陀婆羅菩薩寶積
菩薩導師菩薩星得菩薩那羅達菩薩帝
得菩薩水天菩薩善力菩薩日藏菩薩持世
菩薩持地菩薩住意菩薩無邊意菩薩越三
界行菩薩無邊行菩薩無量力菩薩普現
縁菩薩堅意菩薩無邊力菩薩不虚力菩
薩師子力菩薩疾辯菩薩利辯菩薩深辯
菩薩無邊辯菩薩無量辯菩薩文殊師利法
王子華徳藏法王子無邊手菩薩無著手菩
薩寶手菩薩寶臂菩薩不虚徳菩薩不動
行菩薩無憂菩薩離憂菩薩發無分別行菩
薩離諸難菩薩離男相菩薩離女相菩薩
離衆生相菩薩網明菩薩不入胎菩薩佛華
手菩薩華手菩薩香象菩薩成利菩薩上
徳菩薩寶徳菩薩珠纓菩薩珠髻菩薩華
耳菩薩雲音菩薩畢竟思菩薩無邊捨丹有
華
菩薩善思行菩薩不虚願菩薩過願菩薩轉
願菩薩深行願菩薩願離難菩薩演華菩薩
寶華菩薩不虚稱菩薩不虚讃菩薩普願菩
薩諸道不亂菩薩常喜嚴菩薩常悲嚴菩薩
化無知願菩薩具戒願菩薩執炬菩薩樂衆
菩薩善衆菩薩樂行菩薩愛天菩薩樂佛菩
薩願不離佛菩薩願轉法輪菩薩願轉無礙
法輪菩薩願捨一切菩薩願無慳菩薩願無
差別菩薩願紹佛種菩薩願不亂菩薩月
菩薩法菩薩徳海菩薩善戒菩薩導師菩
薩大導師菩薩上衆菩薩増上菩薩寶嚴菩
薩普利菩薩普徳菩薩袈裟相菩薩無染菩
薩滅相菩薩寂滅菩薩善意菩薩喜見菩薩
樂勝菩薩上嚴菩薩常勝菩薩勝衆菩薩
勝數菩薩壞魔菩薩壞怨菩薩勝怨菩薩
普名聞菩薩日寶菩薩轉法菩薩増法菩薩
善知識菩薩天善友菩薩増友菩薩一蓋菩
薩寶蓋菩薩善宿王菩薩星宿菩薩法天
菩薩淨門菩薩淨勇菩薩勇行菩薩無邊
行菩薩再
出不虚行菩薩香徳菩薩智徳菩
薩無邊眼菩薩帝丹本
作常徳菩薩梵上菩薩
持法菩薩法徳菩薩自在力菩薩無迹行菩
薩善行菩薩等行菩薩與如是等七萬七千
諸菩薩等作如是言諸善知識我從佛所受
得此華今以相與汝等取華爲助佛道皆當
一心倶發大願時七萬七千菩薩取此蓮華
一時倶發方便大願還以上佛佛愍受已告
彌勒曰我今安隱能使汝等種大善根阿逸
多諸佛難値諸菩薩等亦復難遇所以者何
我所得法一切皆從菩薩行生於汝意云何
若如來本不發阿耨多羅三藐三菩提心者
當有十力出世間不不也世尊阿逸多於汝
意云何若如來本不發阿耨多羅三藐三菩
提心當有四無所畏出世間不不也世尊阿
逸多若如來本不發阿耨多羅三藐三菩提
心當有大慈大悲大喜大捨出世間不不也
世尊若如來本不發阿耨多羅三藐三菩提
心當有十八不共法出世間不不也世尊若
如來本不發阿耨多羅三藐三菩提心當有
不虚行法出世間不不也世尊若如來本不
發阿耨多羅三藐三菩提心當有象王觀法
出世間不不也世尊若如來本不發阿耨多
羅三藐三菩提心當有師子奮迅三昧出世
間不不也世尊若如來本不發阿耨多羅三
藐三菩提心當有無見頂相出世間不不也
世尊若如來本不發阿耨多羅三藐三菩提
心當有三轉十二行法輪出世間不不也世
尊若如來本不發阿耨多羅三藐三菩提心
當有三十二大人相出世間不不也世尊若
如來本不發阿耨多羅三藐三菩提心當有
百千無量法具出世間不不也世尊若如來
本不發阿耨多羅三藐三菩提心當有聲聞
大衆出世間不不也世尊是故阿逸多當知
諸佛一切功徳皆在初發調伏心中是故菩
薩世間難遇佛亦難値阿逸多譬如無牛則
無醍醐如是若無菩薩發心則無佛種若有
牛則有醍醐如是若有菩薩發心則佛種不
斷阿逸多譬如有種則有華實如是若有菩
薩發心則佛種不斷是故當知發心爲難發
心難故佛亦難得阿逸多譬如海寶無價者
少餘寶甚多如是衆生少有能發菩薩心者
多起聲聞辟支佛意是故當知菩薩心者第
一難得如優曇華時時一現是珍寶心以無
價故是心如須彌極高大故是心如空不可
壞故是心如海深難測故是心無比勝滿三
千大千世界摩尼珠故阿逸多假使是心有
形色者世間天人阿修羅等皆應敬禮是故
汝等爲發此心當勤精進深生欲樂
佛説華手經卷第二

佛説華手經卷第三
　　後秦龜茲國三藏鳩摩羅什奉　　詔譯
　　無憂品第十二
爾時佛告彌勒菩薩言阿逸多何等名爲眞
菩薩心菩薩心者不可思量不可宣示我今
欲説譬喩證明此心阿逸多乃往過去無量
無邊阿僧祇劫爾時有佛號曰安王如來應
供正遍知明行足善逝世間解無上士調御丈
夫天人師佛世尊是安王佛壽八萬四千歳
有三大會初會説法七十億人得阿羅漢第
二大會九十億人得阿羅漢第三大會滿百
億人得阿羅漢諸漏已盡所作已辦棄捨重
擔逮得己利盡諸有結正智解脱時有灌頂
大王名師子徳王大夫人有二太子一名無
憂二名離憂一時倶生是二王子共戲殿
上見安王佛大衆圍遶入憙見城即時無憂
謂離憂曰見安王佛從彼來耶離憂言見時
無憂言我等可作如安王佛即爲離憂而説
偈言
　　　　離憂汝且觀　是安王世尊　　　　
　　　　大衆所敬遶　安祥從彼來　　　　
　　　　我生如是心　欲求無上道　　　　
　　　　度生老病死　一切苦衆生　　　　
　　　　貪嫉恚慢故　而作衆罪業　　　　
　　　　作衆罪業已　輪轉諸惡趣　　　　
　　　　我當求佛道　度此等衆生　　　　
　　　　離憂汝亦當　發此無上心　　　　
　　　　諸佛甚難値　如憂曇鉢華
爾時離憂以偈答言
　　　　言説無所成　世多説不行　　　　
　　　　我不以言説　但心行菩提　　　　
　　　　世多言作佛　不能如説行　　　　
　　　　是人皆虚言　終無實果報　　　　
　　　　若但以言説　而能得佛道　　　　
　　　　一切言説者　皆應得作佛
爾時無憂重説偈言
　　　　若如汝發心　是則爲慳貪　　　　
　　　　畏諸乞求故　發心而無言　　　　
　　　　大人請衆生　等施財法分　　　　
　　　　一切無所悋　但欲成菩提　　　　
　　　　若如是發心　名爲懈怠者　　　　
　　　　恐不如説行　是則爲可恥　　　　
　　　　汝疑無上道　無量難獨成　　　　
　　　　豫生如是心　故不敢發言
時離憂言當共往問安王如來我等發心誰
爲是眞若從佛聞自當知之作是語已即時
離憂從梯而下爲供養故持眞珠屐及上寶
衣價直一億往詣佛所於時無憂即從殿上
自投而下身無所損安隱而立往詣佛所脱
身寶衣解髻明珠奉安王佛佛愍受之離憂
從後來到佛所時見無憂在佛邊立即問之
曰從何道來無憂答言我於殿上自投而下
身無傷損安立佛所離憂即以無價寶衣及
摩尼屐奉安王佛而説偈言
　　　　我得見世尊　而從非道行　　　　
　　　　今當修正道　諸佛之所讃
爾時無憂又説偈言
　　　　若人惜身命　猶汝來求道　　　　
　　　　是人爲自利　不能益衆生　　　　
　　　　我不惜身命　願受諸勤苦　　　　
　　　　爲利益衆生　度衆苦惱者　　　　
　　　　見佛即是道　不應更餘求　　　　
　　　　凡夫行正道　實墮邪徑中　　　　
　　　　衆生在邪道　見是正是邪　　　　
　　　　貪著即魔縛　則遠離世道　　　　
　　　　我願常値佛　常願得出家　　　　
　　　　常淨修梵行　世世度衆生　　　　
　　　　常安住善法　常持佛法藏　　　　
　　　　以是所持法　大利益衆生　　　　
　　　　常發行精進　聞法即解義　　　　
　　　　常住於禪定　功徳故高尊
阿逸多是二王子説此偈已於安王佛所出
家修道各相謂言我先作佛時無憂比丘
謂離憂曰汝以何行欲先作佛離憂答言我
發心爲一一衆生於萬億劫受地獄苦而心
無悔至得阿耨多羅三藐三菩提我以如是
堅固莊嚴又以堪忍柔和之心假使有人從
東方來持諸糞火屎尿毒瓶繋我頭上我
於爾時不生瞋恨不惡眼視亦不呵罵但作
是念我今行忍爲求佛法生佛智慧欲令此
人得滅度故若我瞋恨與彼何異我是行人
彼非行者我不應起非行者業行者之業我
所應起所謂自斷瞋恨亦斷無量衆生瞋恨
而爲説法我爲阿耨多羅三藐三菩提故如
是莊嚴爾時無憂問離憂曰汝見是心以知
是心發莊嚴耶離憂答言若無是心則無莊
嚴若無莊嚴云何當有菩薩修道是故當知
有是心故菩薩修道出於世間無憂比丘語
離憂言莫作此説有是心故故有莊嚴所以
者何心空如幻念念生滅若空如幻念念生
滅是法無相亦無無相離憂若有若無皆名
爲見若有是見皆是邪見若是邪見即是邪
道不名菩提是人遠離菩提之道無所悕
望是故當知有無等法皆是戲論戲論法者
菩薩不應親近修習何法菩薩所應習近無
法菩薩所應習近所以者何若法可習是則
非法是故菩薩於一切法不應樂著所以者
何是阿耨多羅三藐三菩提非著法故若菩
薩如是得解亦是非法所以者何非得解相
是名菩提又菩薩如是知如是觀者亦墮
非法所以者何無解脱相是名菩提若菩薩
如是修習我於是法當如是證即墮非法所
以者何無性無説是名菩提爾時離憂謂無
憂言若菩提有汝當言有無應言無汝以
何故於阿耨多羅三藐三菩提中都無所説
無憂答言汝善知識菩提名爲非戲論法汝
莫戲論若有若無所以者何諸有戲論皆非
菩提若無戲論即是菩提時離憂言善知識
我於汝説不解義趣謂諸戲論皆非菩提無
戲論法是即菩提無憂答言汝善知識可
共詣佛請決所疑時二比丘倶詣佛所頂禮
佛足於一面坐離憂比丘以先所論具向佛
説時安王佛可無憂言善哉善哉既印可
已告離憂曰如無憂言謂有戲論皆非菩提
無戲論法是則菩提所以者何離諸戲論是
名菩提云何爲離一切戲論皆悉寂滅何名
戲論色陰戲論受想行識陰戲論戒品定
品慧品戲論少欲知足苦行頭陀易滿易養
空閑靜處皆是戲論是諸戲論從何處起皆
從憶想分別故起何謂分別謂分別色受想
行識分別戒品定品慧品少欲知足諸功徳
等若分別色即是非色是分別中則無戒品
定品慧品少欲知足行頭陀等是分別中亦
無色空又若分別受想行識即是非識是分
別中則無戒品定品慧品少欲知足行頭陀
等是分別中亦無識空能如此知是慧亦空
如是空中無有諸相若一若異是名菩提爾
時離憂聞説是法逮無生忍又亦得知是菩
提心以是心故名爲菩薩時二菩薩觀如
是法信解隨順八萬歳中常勤精進經行不
息未曾睡臥八萬歳中不生貪欲恚癡之心
是二菩薩於此命終即生下方第千世界妙
肩佛所倶共出家自識宿命精進如前如是
展轉從一佛所至一佛所得値六百八千萬
億諸佛世尊於諸佛法常得出家精進如前
然後無憂先得作佛號上衆嚴離憂菩薩於
餘佛國後得作佛號日上衆佛告彌勒是
二佛法廣宣流布壽命無量阿僧祇劫阿逸
多是名菩薩摩訶薩心無來無去無所貪著
無生無滅無住無動若有衆生起是心者則
爲希有爾時世尊欲明此義而説偈言
　　　　佛燈出於世　萬億劫難値　　　　
　　　　如優曇鉢華　時時乃一現　　　　
　　　　深發菩提心　正行佛道者　　　　
　　　　如是大菩薩　世間亦難遇　　　　
　　　　是故若有人　能發此大心　　　　
　　　　斯人當作佛　處衆師子吼　　　　
　　　　自在師子吼　能轉淨法輪　　　　
　　　　佛神通無礙　皆在初心中　　　　
　　　　佛相三十二　十八不共法　　　　
　　　　是法及諸相　皆在初心中　　　　
　　　　諸佛不虚行　象王迴觀法　　　　
　　　　及無見頂相　皆在初心中　　　　
　　　　布施持戒忍　精進禪智慧　　　　
　　　　此諸波羅蜜　皆在初心中　　　　
　　　　如是諸功徳　及諸餘佛法　　　　
　　　　當知是一切　皆在初心中　　　　
　　　　聲聞戒定慧　及衆神通力　　　　
　　　　如是等諸法　亦在初心中　　　　
　　　　若我本不發　無上菩提心　　　　
　　　　今則不能得　一切佛智慧　　　　
　　　　尚不能自得　況令衆生聞　　　　
　　　　聲聞弟子衆　亦不出世間　　　　
　　　　若深行因縁　證辟支佛道　　　　
　　　　爲世作福田　入無餘泥洹　　　　
　　　　是等諸功徳　亦在初心中　　　　
　　　　世間出世間　一切諸樂具　　　　
　　　　當知此等事　皆因菩提心　　　　
　　　　汝等觀是心　所得之果報　　　　
　　　　無量無數劫　不能盡其邊　　　　
　　　　汝等觀是心　念念常生滅　　　　
　　　　如幻無所有　而得大果報　　　　
　　　　是心屬諸縁　無一決定相　　　　
　　　　如是不定心　能得大果報　　　　
　　　　是心不在縁　亦不離衆縁　　　　
　　　　非有亦非無　而能起大果　　　　
　　　　智者知是心　能生佛智慧　　　　
　　　　誰當不貴重　唯除貪著者　　　　
　　　　若人依止色　依受想行識　　　　
　　　　於法作二相　以虚誑自縛　　　　
　　　　如人在虚空　自謂我有縛　　　　
　　　　是人自繋故　常縛果報中　　　　
　　　　是故知心性　虚誑無所有　　　　
　　　　不應生疑見　是心非定相　　　　
　　　　是心及衆縁　皆空無自性　　　　
　　　　若人如是知　終不退菩提　　　　
　　　　若法性自空　是法即無生　　　　
　　　　一切無生法　是名眞智種　　　　
　　　　若人如是知　我授菩提記　　　　
　　　　不以陰離陰　而可得受記　　　　
　　　　若知法無相　亦不取此慧　　　　
　　　　如是正智者　是名眞發心　　　　
　　　　得是堅固心　斯人則能忍　　　　
　　　　惡口諸毀辱　刀杖等衆苦　　　　
　　　　若人得是忍　則無貪恚心　　　　
　　　　自得利不高　亦不嫉他人　　　　
　　　　能建於是忍　滅有無二邊　　　　
　　　　斯人於世間　能行不壞智　　　　
　　　　是故當修此　空無性法忍　　　　
　　　　我本亦修集　故得成菩提
中説品第十三
爾時東方過六萬八千阿僧祇界有世界名
上意是中有佛號曰空性今現在是空性佛
與月菩薩摩訶薩授阿耨多羅三藐三菩提
記時月菩薩見大光明聞大音聲問空性
佛言是爲何佛光明音聲彼佛答言西方去
此過六萬八千阿僧祇界有世界名娑婆佛
號釋迦文今現在説菩薩藏經是爲彼佛光
明音聲時月菩薩白空性佛言世尊我欲詣
彼娑婆世界見釋迦文佛禮事供養及見彼
土具足莊嚴大菩薩衆彼佛答言欲往隨意
時月菩薩即從坐起頂禮佛足遶已欲去時
空性佛持白蓮華與月菩薩作如是言汝持
此華與釋迦文并稱我言問訊彼佛少惱少
病起居輕利氣力強耶時月菩薩如大力士
屈伸臂頃於彼佛土忽然不現到此世界至
王舍城行詣竹園頂禮佛足於一面立而
白佛言空性如來問訊世尊少病少惱起居
輕利遊歩安耶以此蓮華持與世尊時佛受
華問月菩薩言善男子彼空性佛少病少惱
氣力安不時月菩薩白世尊曰空性如來於
彼世界安隱無恙東方去此過于四萬阿僧
祇界有世界名妙陀羅尼是中有佛號名聞
力王今現在爲智流布菩薩摩訶薩授阿耨
多羅三藐三菩提記時此菩薩見大光明聞
大音聲問名聞力王佛言世尊今此光明及
大音聲是誰所爲彼佛答言西方去此過于
四萬阿僧祇界有世界名娑婆佛號釋迦文
今現在爲諸菩薩説斷衆生疑令衆歡喜菩薩
藏經是爲彼佛光明音聲時智流布菩薩白
彼佛言世尊我欲往詣娑婆世界見釋迦
文佛禮事供養及見彼土具足莊嚴大菩薩
衆彼佛答言欲往隨意時智流布既蒙聽許
頂禮佛足遶已欲去時名聞力王佛即以一
裹赤末栴檀香而與之曰汝持此香與釋迦
文并以我言問訊彼佛少惱少病起居輕利
氣力安耶時彼菩薩如大力士屈伸臂頃於
彼佛土忽然不現到此世界至王舍城行詣
竹園頂禮佛足於一面立而白佛言名聞力
王佛問訊世尊少病少惱起居輕利遊歩安
耶以此末香持與世尊佛受香已而問之曰
名聞力王佛少惱少病氣力安不彼菩薩言
名聞世尊於彼世界安隱無恙東方去此過
三萬九千阿僧祇界有世界名月出光是中
有佛號曰放光今現在爲明輪菩薩摩訶薩
授阿耨多羅三藐三菩提記時明輪菩薩見
大光明聞謦欬聲問放光佛言世尊是爲
何佛光明音聲彼佛答言西方去此度三
萬九千阿僧祇界有世界名娑婆是中有佛
號釋迦文今現在爲諸菩薩説斷衆生疑令
衆歡喜菩薩藏經是爲彼佛光明音聲時明
輪菩薩白放光佛言世尊我欲詣彼娑婆世
界見釋迦文佛禮事供養及見彼土具足莊
嚴大菩薩衆彼佛答言欲往隨意時明輪
菩薩既蒙聽許頂禮佛足遶已欲去彼佛即
以一大蓮華與明輪曰汝持此華與釋迦文
并稱我言問訊彼佛少病少惱起居輕利遊
歩強耶時彼菩薩如大力士屈伸臂頃於彼
佛土忽然不現到此世界至王舍城行詣竹
園頂禮佛足於一面立而白佛言放光如來
問訊世尊少病少惱氣力安不以此蓮華持
與世尊佛受華已而問之曰放光如來遊歩
康耶明輪答言放光世尊於彼世界安隱無
恙東方去此度三萬八千阿僧祇界有世
界名袈裟相是中有佛號曰離垢今現在
爲無邊寶嚴菩薩摩訶薩授阿耨多羅三藐
三菩提記時無邊寶嚴菩薩見大光明聞謦
欬聲問離垢佛言是爲何佛光明音聲彼佛
答言西方去此過三萬八千阿僧祇界有世
界名娑婆是中有佛號釋迦文今現在爲諸
菩薩説斷衆生疑令衆歡喜菩薩藏經是爲
彼佛光明音聲時無邊寶嚴菩薩白離垢佛
言世尊我欲往詣娑婆世界見釋迦文佛禮
事供養及欲見彼具足莊嚴大菩薩衆離垢
佛言欲往隨意即時彼佛以一袈裟而與之
言汝持此衣與釋迦文并稱我言問訊彼佛
少病少惱起居輕利遊歩安耶時彼菩薩如
大力士屈伸臂頃於彼佛土忽然不現到此
世界至王舍城行詣竹園頂禮佛足於一面
立而白佛言離垢如來問訊世尊少病少惱
氣力安不持此袈裟以與世尊佛受衣已而
問之曰離垢如來於彼世界遊歩安耶彼菩
薩言離垢世尊於彼世界安隱無恙東方去
此過三萬七千阿僧祇界有世界名蓮華是
中有佛號雜華生徳今現在爲無量精進菩
薩摩訶薩授阿耨多羅三藐三菩提記時無
量精進菩薩見大光明聞謦欬聲問雜華生
徳佛言是爲何佛光明音聲彼佛答言西方
去此過三萬七千阿僧祇界有世界名娑婆
是中有佛號釋迦文今現在爲諸菩薩説斷
衆生疑令衆歡喜菩薩藏經是爲彼佛光明
音聲時無量精進菩薩白雜華生徳佛言我
欲往詣娑婆世界見釋迦文佛禮事供養及
見彼土具足莊嚴大菩薩衆彼佛答言欲往
隨意彼佛即以一大蓮華而與之曰汝持此
華與釋迦文并稱我言問訊彼佛少病少惱
起居輕利遊歩強耶時彼菩薩如大力士屈
伸臂頃於彼佛土忽然不現到此世界至王
舍城詣竹園中頂禮佛足於一面立而白佛
言雜華生徳佛問訊世尊少病少惱氣力安
不以此蓮華持與世尊佛受華已而問之曰
雜華生徳如來在彼世界遊歩康耶彼菩薩
言雜華世尊於彼世界安隱無恙東方去此
過三萬七千阿僧祇界有世界名一蓋是中有
佛號離怖畏今現在爲網明菩薩摩訶薩授
阿耨多羅三藐三菩提記時網明菩薩見大
光明聞謦欬聲問離怖畏佛言世尊是
爲何佛光明音聲彼佛答言西方去此過三
萬七千阿僧祇界有世界名娑婆是中有佛
號釋迦文今現在爲諸菩薩説斷衆生疑令
衆歡喜菩薩藏經是爲彼佛光明音聲時網
明菩薩白離怖畏佛言我欲往詣娑婆世界
見釋迦文佛禮事供養及見彼土具足莊嚴
大菩薩衆彼佛答言欲往隨意時彼如來
即以百莖五色衆華與網明曰汝持此華與
釋迦文并稱我言問訊彼佛少病少惱起居
輕利遊歩安耶時彼菩薩如大力士屈伸臂
頃於彼佛土忽然不現到此世界至王舍
城行詣竹園頂禮佛足却住一面而白佛言
離怖畏佛問訊世尊少病少惱氣力安不以
此衆華持與世尊佛受華已問網明言離怖
畏如來在彼世界遊歩康耶網明答言離怖
畏世尊於彼世界安隱無恙東方去此過三
萬六千阿僧祇界有世界名上清淨是中有
佛號曰智聚今現在爲智力菩薩摩訶薩授
阿耨多羅三藐三菩提記時智力菩薩見大
光明聞大音聲問智聚佛言世尊是爲何佛
光明音聲彼佛答言西方去此度三萬六千
阿僧祇界有世界名娑婆是中有佛號釋迦
文今現在爲諸菩薩説斷衆生疑令衆歡喜
菩薩藏經是爲彼佛光明音聲時智力菩薩
白智聚佛言我欲往詣娑婆世界見釋迦文
佛禮事供養及見彼土具足莊嚴大菩薩衆
智聚佛言欲往隨意時智聚佛持衆蓮華
而與之曰汝以此華與釋迦文并稱我言問
訊彼佛少惱少病氣力輕強耶時智力菩
薩頂禮佛足遶已而去餘如上説
東方去此過三萬五千阿僧祇界彼有世界
名曰香聚是中有佛號栴檀香今現在爲離
垢菩薩摩訶薩授阿耨多羅三藐三菩提記
時離垢菩薩見大光明聞謦欬聲問栴檀香
佛言世尊是爲何佛光明音聲彼佛答言
西方去此過三萬五千阿僧祇界彼有世界
名曰娑婆是中有佛號釋迦文今現在説菩
薩藏經時離垢菩薩白栴檀香佛言世尊我
欲往詣娑婆世界見釋迦文佛禮事供養及
見彼土具足莊嚴大菩薩衆彼佛答言欲往
隨意彼佛即以末栴檀裹而與之曰汝持此
香與釋迦文時彼菩薩頂禮佛足遶已而去
餘如上説
東方去此過三萬五千阿僧祇界有世界名
阿竭流香是中有佛號大聲眼今現在爲利
世菩薩摩訶薩授阿耨多羅三藐三菩提記
時利世菩薩見大光明聞大音聲問大聲眼佛
言世尊是爲何佛光明音聲彼佛答言西方
過此三萬五千阿僧祇界彼有世界名曰娑
婆是中有佛名釋迦文今現在爲菩薩説斷
衆生疑令衆歡喜菩薩藏經是爲彼佛光
明音聲時利世菩薩白大聲眼佛言世尊我
欲往詣娑婆世界見釋迦文佛禮事供養及
見彼土具足莊嚴大菩薩衆彼佛答言欲往
隨意彼佛以一高大蓮華而與之曰汝持此
華與釋迦文并稱我言問訊彼佛少病少惱
氣力強耶時利世菩薩頂禮佛足遶已而去
餘如上説
東方去此度三萬四千阿僧祇界彼有世界
名無邊聚是中有佛號曰寶積今現在爲重
智菩薩摩訶薩授阿耨多羅三藐三菩提記
時重智菩薩見大光明聞大音聲問寶積佛
言世尊是爲何佛光明音聲彼佛答言西
方去此過三萬四千阿僧祇界彼有世界
名曰娑婆是中有佛號釋迦文今現在爲菩
薩説斷衆生疑令衆歡喜菩薩藏經是爲彼
佛光明音聲時重智菩薩白寶積佛言世
尊我欲往詣娑婆世界見釋迦文佛禮事供
養及欲見彼大菩薩衆彼佛答言欲往隨
意時寶積佛即以一莖五色蓮華而與之
曰汝持此華與釋迦文并稱我言問訊彼佛
少病少惱起居輕利遊歩強耶時彼菩薩頂
禮佛足遶已而去餘如上説
東方去此過于三萬阿僧祇界彼有世界名
曰衆香是中有佛號曰香象今現在爲寶象
菩薩摩訶薩授阿耨多羅三藐三菩提記時
寶象菩薩見大光明聞大音聲問香象佛言
此爲何佛光明音聲彼佛答言西方去此過
于三萬阿僧祇界有世界名娑婆佛號釋迦
文今現在是爲彼佛光明音聲餘如上説
　　總相品第十四
東方去此過于二丹作
三萬阿僧祇界彼有
世界名曰廣妙是中有佛號曰上衆今現在
爲智衆菩薩摩訶薩授無上道記餘如上
説
東方去此過三萬二千阿僧祇界有世界名
雜相是中有佛號彌樓肩今現在爲自在力
菩薩摩訶薩授無上道記餘如上説
東方去此過三萬二千阿僧祇界有世界名
華蓋是中有佛號曰一蓋今現在爲一寶藏
菩薩摩訶薩授無上道記餘如上説
東方去此度三萬二千阿僧祇界有世界名
普明是中有佛號無閡眼今現在爲智自
在菩薩摩訶薩授無上道記餘如上説
東方去此過三萬一千阿僧祇界有世界名
善是中有佛號栴檀窟今現在爲重智菩薩
摩訶薩授無上道記餘如上説
東方去此過三萬一千阿僧祇界有世界名
善意是中有佛號曰妙肩今現在爲益意菩
薩摩訶薩授無上道記餘如上説
東方去此度三萬一千阿僧祇界有世界名
寶徳是中有佛號曰網明今現在爲智徳菩
薩摩訶薩授無上道記餘如上説
東方去此過三萬一千阿僧祇界有世界名
徳樂是中有佛號寶華徳今現在爲高華徳
菩薩摩訶薩授無上道記餘如上説
東方去此過三萬一千阿僧祇界有世界名
讃歎是中有佛號智華寶明徳今現在爲上
嚴菩薩摩訶薩授無上道記餘如上説
東方去此過三萬一千阿僧祇界有世界名
衆善是中有佛號善出光今現在爲寶光菩
薩摩訶薩授無上道記餘如上説
東方去此過于三萬阿僧祇界有世界名安
隱是中有佛號滅諸怖畏今現在爲無怖畏
菩薩摩訶薩授無上道記餘如上説
東方去此過于三萬阿僧祇界有世界名彌
樓相是中有佛號彌樓肩今現在爲妙肩菩
薩摩訶薩授無上道記餘如上説
東方去此度二萬九千阿僧祇界有世界名
度一切憂惱是中有佛號曰安王今現在爲
梵音聲菩薩摩訶薩授無上道記餘如上
説
東方去此過二萬九千阿僧祇界有世界名
法是中有佛號曰法積今現在爲智積菩薩
摩訶薩授無上道記餘如上説
東方去此度二萬八千阿僧祇界有世界名
安立是中有佛號増十光今現在爲増百光
菩薩摩訶薩授無上道記餘如上説
東方去此過二萬八千阿僧祇界有世界名
千明是中有佛號増千光今現在爲普明菩
薩摩訶薩授無上道記餘如上説
東方去此度二萬八千阿僧祇界有世界名
多伽樓香是中有佛號曰智光今現在爲妙
眼菩薩摩訶薩授無上道記餘如上説
東方去此過二萬七千阿僧祇界有世界名
妙香是中有佛號寶出光今現在爲無邊明
菩薩摩訶薩授無上道記餘如上説
東方去此過二萬七千阿僧祇界有世界名
明嚴徳是中有佛號無邊光今現在爲藥王
菩薩摩訶薩授無上道記餘如上説
東方去此過二萬六千阿僧祇界有世界名
上善徳是中有佛號無礙音今現在爲梵音
聲菩薩摩訶薩授無上道記餘如上説
東方去此過二萬五千阿僧祇界有世界名
法是中有佛號曰網光今現在爲自在菩薩
摩訶薩授無上道記餘如上説
東方去此過二萬五千阿僧祇界有世界名
衆華是中有佛號曰寶意今現在爲智香菩
薩摩訶薩授無上道記餘如上説
東方去此過二萬四千阿僧祇界有世界名
上清淨是中有佛號無邊陳丹作
際今現在爲
寶陳菩薩摩訶薩授無上道記餘如上説
東方去此過二萬四千阿僧祇界有世界名
優鉢羅是中有佛號無邊自在今現在爲曇
無竭菩薩摩訶薩授無上道記餘如上説
東方去此過二萬三千阿僧祇界有世界名
覺意處是中有佛號優鉢羅徳今現在爲華
徳菩薩摩訶薩授無上道記餘如上説
東方去此過二萬三千阿僧祇界有世界名
蓮華處是中有佛號曰智住今現在爲寶滿
菩薩摩訶薩授無上道記餘如上説
東方去此過二萬二千阿僧祇界有世界名
智力是中有佛號釋迦文今現在爲寶牟尼
菩薩摩訶薩授無上道記餘如上説
東方去此過二萬二千阿僧祇界有世界名
方流布是中有佛號智流布今現在爲無邊
精進菩薩摩訶薩授無上道記餘如上説
東方去此過二萬一千阿僧祇界有世界名
無邊是中有佛號娑丹作
婆羅王今現在爲
寶娑丹作
婆羅菩薩摩訶薩授無上道記餘
如上説
東方去此過二萬阿僧祇界有世界名月是
中有佛號寶娑羅今現在爲普守菩薩摩訶
薩授無上道記餘如上説
東方去此過二萬阿僧祇界有世界名娑呵
是中有佛號曰調御今現在爲調御菩薩摩
訶薩授無上道記餘如上説
東方去此過于二萬阿僧祇界有世界名一
蓋是中有佛號寶行列今現在爲列宿菩薩
摩訶薩授無上道記餘如上説
東方去此過于二萬阿僧祇界有世界名離
一切憂惱是中有佛號不虚稱今現在爲不
虚名菩薩摩訶薩授無上道記餘如上説
東方去此過萬九千阿僧祇界有世界名離
憂是中有佛號曰徳生今現在爲無邊威徳
菩薩摩訶薩授無上道記餘如上説
東方去此過萬八千阿僧祇界有世界名寂
滅是中有佛號流布王今現在爲勇徳菩薩
摩訶薩授無上道記餘如上説
東方去此過萬七千阿僧祇界有世界名不
虚見是中有佛號不虚力今現在爲不虚嚴
菩薩摩訶薩授無上道記餘如上説
東方去此過萬六千阿僧祇界有世界名妙
香是中有佛號曰香明今現在爲寶明菩薩
摩訶薩授無上道記餘如上説
東方去此過萬五千阿僧祇界有世界名梵
音聲是中有佛號無闇丹作
礙音聲今現在
爲無差別嚴菩薩摩訶薩授無上道記餘如
上説
東方去此過萬五千阿僧祇界有世界名月
光是中有佛號名聞力今現在爲大智菩薩
摩訶薩授無上道記餘如上説
東方去此過萬五千阿僧祇界有世界名普
明是中有佛號須彌頂高王今現在爲智力
菩薩摩訶薩授無上道記餘如上説
東方去此過萬五千阿僧祇界有世界名寶
嚴是中有佛號寶生徳今現在爲大導師菩
薩摩訶薩授無上道記餘如上説
東方去此過萬四千阿僧祇界有世界名法
是中有爲號曰華上今現在爲得力菩薩摩
訶薩授無上道記餘如上説
東方去此過萬四千阿僧祇界有世界名華
住是中有佛號曰寶高今現在爲名徳菩薩
摩訶薩授無上道記餘如上説
東方去此過萬四千阿僧祇界有世界名妙
陀羅尼王是中有佛號曰香明今現在爲陀
羅尼自在王菩薩摩訶薩授無上道記餘如
上説
東方去此過萬三千阿僧祇界有世界名金
明是中有佛號方流布嚴今現在爲智流布
嚴菩薩摩訶薩授無上道記餘如上説
東方去此過萬三千阿僧祇界有世界名高
智是中有佛號普守増上雲音王今現在爲
宿王菩薩摩訶薩授無上道記餘如上説
東方去此過萬二千阿僧祇界有世界名常
明是中有佛號無邊明今現在爲大明菩薩
摩訶薩授無上道記餘如上説
東方去此過萬二千阿僧祇界有世界名𤊟
丹作
定光是中有佛號無邊慧成今現在爲徳
王明菩薩摩訶薩授無上道記餘如上説
東方去此過萬一千阿僧祇界有世界名然
燈是中有佛號無邊功徳智明今現在爲功
徳王明菩薩摩訶薩授無上道記彼世界
有無量寶池池中皆有青黄赤白種種雜色
千葉蓮華皆悉廣大從水而出上高八萬四
千由旬一一華葉出千光明遍照十方諸巷
陌中皆悉平正寶繩連綿以界道側此諸巷
中皆有寶樹其樹皆高七千由旬枝葉廣大
能覆八萬四千由旬一一樹上皆有八十億
摩尼珠以爲果實如是諸樹無量無數蓮
華光明常照世界釋迦文佛淨光所蔽悉不
復現時功徳王明菩薩見此大光問無邊功
徳智明佛言世尊是何光明映照此界彼
佛答言西方去此過萬一千阿僧祇界有一
世界名曰娑婆是中有佛號釋迦文今現在
爲諸菩薩説斷衆生疑令衆歡喜菩薩藏經
是其光明時功徳王明菩薩白無邊功徳智
明佛言我欲往詣娑婆世界見釋迦文佛禮
事供養彼佛報言欲往隨意是時即以一大
蓮華而與之曰汝持此華與釋迦文并稱我
言問訊彼佛少病少惱起居輕利遊歩康耶
時彼菩薩如大力士屈伸臂頃於彼佛土忽
然不現到此世界至王舍城行詣竹園頂禮
佛足却住一面白佛言世尊無邊功徳智明
如來問訊世尊少病少惱氣力安不持此蓮
華以與世尊佛受華已而問之曰無邊功徳
智明如來於彼世界少病少惱遊歩康耶彼
菩薩言無邊功徳智明世尊在彼世界安隱
無恙從然燈刹至此中間有世界名雜相
是中有佛號曰上衆今現在爲那羅延菩薩
摩訶薩授無上道記餘如上説
從雜相刹至此中間有世界名方流布是中
有佛號佛華生徳今現在爲不虚力菩薩摩
訶薩授無上道記餘如上説
從方流布刹至此中間有世界名金剛住是
中有佛號佛華出王今現在爲寶火菩薩摩
訶薩授無上道記餘如上説
從金剛住刹至此中間有世界名栴檀窟是
中有佛號曰寶像今現在爲觀世音菩薩摩
訶薩授無上道記餘如上説
從栴檀窟刹至此不間有世界名藥是中有
佛號不虚稱今現在爲不虚嚴菩薩摩訶薩
授無上道記餘如上説
從藥刹至此中間有世界名藥生是中有佛
號無邊功徳精進嚴今現在爲持戒菩薩摩
訶薩授無上道記餘如上説
從藥生刹至此中間有世界名普莊嚴是中
有佛號發意即嚴一切衆生心今現在爲佛
華手菩薩摩訶薩授無上道記餘如上説
從普莊嚴刹至此中間有世界名一蓋是中
有佛號蓋行列今現在爲寶行列菩薩摩訶
薩授無上道記餘如上説
從一蓋刹至此中間有世界名上華光是中
有佛號明徳王今現在爲安立菩薩摩訶薩
授無上道記餘如上説
從上華光刹至此中間有世界名妙莊嚴是
中有佛號徳王明今現在爲住諸功徳菩薩
摩訶薩授無上道記餘如上説
從妙莊嚴刹至此中間有世界名無邊徳莊
嚴是中有佛號度功徳邊今現在爲無邊功
徳稱菩薩摩訶薩授無上道記餘如上説
從無邊徳莊嚴刹至此中間有世界名十方
流布是中有佛號曰然燈今現在爲轉諸行
嚴菩薩摩訶薩授無上道記餘如上説
從十方流布刹至此中間有世界名燈行列
是中有佛號曰然燈今現在爲寶積菩薩摩
訶薩授無上道記餘如上説
從燈行列刹至此中間有世界名珊瑚牙是
中有佛號曰作明今現在爲徳積菩薩摩訶
薩授無上道記餘如上説
從珊瑚牙刹至此中間有世界名衆善是中
有佛號曰無畏今現在爲寶樂菩薩摩訶薩
授無上道記餘如上説
從衆善刹至此中間有世界名衆善是中有
佛號曰徳味今現在爲得無畏菩薩摩訶薩
授無上道記餘如上説
從衆善刹至此中間有世界名曰上善是中
有佛號曰無畏今現在爲離怖畏菩薩摩訶
薩授無上道記餘如上説
從上善刹至此中間有世界名蓮華是中有
佛號曰華徳今現在爲智手菩薩摩訶薩授
無上道記餘如上説
從蓮華刹至此中間有世界名優鉢羅是中
有佛號智華徳今現在爲無行行菩薩摩訶
薩授無上道記餘如上説
從優鉢羅刹至此中間有世界名寶生是中
有佛號曰寶積今現在爲法積菩薩摩訶薩
授無上道記餘如上説
從寶生刹至此中間有世界名妙月是中有
佛號無邊願今現在爲演華菩薩摩訶薩授
無上道記餘如上説
從妙月刹至此中間有世界名安住是中有
佛號無邊功徳王安立今現在爲曇無竭菩
薩摩訶薩授無上道記餘如上説
從安住刹至此中間有世界名住林是中有
佛號曰寶肩丹作
首今現在爲藥王菩薩摩訶
薩授無上道記餘如上説
從住林刹至此中間有世界名衆香是中有
佛號娑羅王今現在爲益意菩薩摩訶薩授
無上道記餘如上説
從衆香刹至此中間有世界名華徳是中有
佛號曰寶明今現在爲曰得菩薩摩訶薩
授無上道記餘如上説
從華徳刹至此中間有世界名一聚是中有
佛號曰寶聚今現在爲火得菩薩摩訶薩
授無上道記餘如上説
從一聚刹至此中間有世界名過諸憂惱是
中有佛號曰上衆今現在爲上嚴菩薩摩訶
薩授無上道記餘如上説
從過諸憂惱刹至此中間有世界名離憂是
中有佛號無邊徳嚴今現在爲善思嚴菩薩
摩訶薩授無上道記餘如上説
從離憂刹至此中間有世界名諸功徳處是
中有佛號觀世音今現在爲普守菩薩摩訶
薩授無上道記餘如上説
從諸功徳處刹至此中間有世界名寶明是
中有佛號須彌明今現在爲安住菩薩摩訶
薩授無上道記餘如上説
從寶明刹至此中間有世界名一切功徳莊
嚴是中有佛號無邊自在力今現在爲藥善
菩薩摩訶薩授無上道記餘如上説
從一切功徳莊嚴刹至此中間有世界名覺
意莊嚴是中有佛號極高行今現在爲善思
益意菩薩摩訶薩授無上道記餘如上説
從覺意莊嚴刹至此中間有世界名無塵垢
是中有佛號寶華徳今現在爲益意徳菩
薩摩訶薩授無上道記餘如上説
從無塵垢刹至此中間有世界名雲陰是中
有佛號無量神通自在今現在爲得念菩薩
摩訶薩授無上道記餘如上説
從雲陰刹至此中間有世界名華網覆是中
有佛號隨衆願嚴今現在爲益意菩薩摩訶
薩授無上道記餘如上説
從華網覆刹至此中間有世界名列宿是中
有佛號高寶蓋今現在爲無憂菩薩摩訶薩
授無上道記餘如上説
從列宿刹至此中間有世界名寶華是中有
佛號曰上衆今現在爲自在菩薩摩訶薩授
無上道記餘如上説
從寶華刹至此中間有世界名普香是中有
佛號無量華今現在爲香象菩薩摩訶薩授
無上道記餘如上説
從普香刹至此中間有世界名華是中有佛
號寶自在今現在爲離憂菩薩摩訶薩授
無上道記餘如上説
從華刹至此中間有世界名雜寶相是中有
佛號月出徳今現在爲轉諸難菩薩摩訶薩
授無上道記餘如上説
從雜寶相刹至此中間有世界名衆歸是中
有佛號發心即轉法輪今現在爲轉不退法
輪菩薩摩訶薩授無上道記餘如上説
從衆歸刹至此中間有世界名多安是中有
佛號十方流布今現在與智流布菩薩摩訶
薩授無上道記餘如上説
從多安刹至此中間有世界名金剛是中有
佛號拘陵王今現在爲利益行菩薩摩訶薩
授無上道記餘如上説
從金剛刹至此中間有世界名藥丹作
樂是中
有佛號曰日燈今現在爲月丹作
日菩薩摩訶
薩授無上道記餘如上説
從樂刹至此中間有世界名安隱是中有佛
號曰上寶今現在爲火得菩薩摩訶薩授
無上道記餘如上説
從安隱刹至此中間有世界名娑婆是中有
佛號智生徳今現在爲智徳菩薩摩訶薩授
無上道記餘如上説
從娑婆刹至此中間有世界名純樂是中有
佛號安立功徳王今現在爲離怖菩薩摩訶
薩授無上道記餘如上説
從純樂刹至此中間有世界名列宿開是中
有佛號無礙眼今現在爲妙眼菩薩摩訶薩
授無上道記餘如上説
從列宿開刹至此中間有世界名妙金剛是
中有佛號曰無畏今現在爲臣丹作
巨山菩薩
摩訶薩授無上道記餘如上説
從妙金剛刹至此中間有世界名月出是中
有佛號曰智聚今現在爲堅力菩薩摩訶薩
授無上道記餘如上説
佛説華手經卷第三

佛説華手經卷第四
　　後秦龜茲國三藏鳩摩羅什奉　　詔譯
　　上清淨品第十五
從月出刹至此中間有世界名上清淨是中
有佛號無相嚴今現在爲多精進菩薩摩訶
薩授無上道記餘如上説
從上清淨刹至此中間有世界名普明是中
有佛號明徳聚今現在爲上行菩薩摩訶薩
授無上道記餘如上説
從普明刹至此中間有世界名高相是中有
佛號曰因意今現在爲淨因菩薩摩訶薩授
無上道記餘如上説
從高相刹至此中間有世界名歡喜是中有
佛號那羅延今現在爲調御菩薩摩訶薩授
無上道記餘如上説
從歡喜刹至此中間有世界名離垢是中有
佛號離垢相今現在爲持明菩薩摩訶薩授
無上道記餘如上説
從離垢刹至此中間有世界名善寶是中有
佛號求金剛今現在爲破疑菩薩摩訶薩授
無上道記餘如上説
從善寶刹至此中間有世界名一切樂是中
有佛號曰淨意今現在爲無量嚴菩薩摩訶
薩授無上道記餘如上説
從一切樂刹至此中間有世界名憂惱所纒
是中有佛號求利安今現在爲世徳菩薩摩
訶薩授無上道記餘如上説
從憂惱所纒刹至此中間有世界名無邊徳
充是中有佛號善思嚴今現在爲上嚴菩薩
摩訶薩授無上道記餘如上説
從無邊徳充刹至此中間有世界名平等是
中有佛號曰壞賊今現在爲無礙嚴菩薩摩
訶薩授無上道記餘如上説
從平等刹至此中間有世界名安隱是中有
佛號優鉢徳今現在爲常發精進菩薩摩訶
薩授無上道記餘如上説
從安隱刹至此中間有世界名方明是中有
佛號流布力王今現在爲帝王菩薩摩訶薩
授無上道記餘如上説
從方明刹至此中間有世界名常照明是中
有佛號無邊明雲香彌樓今現在爲智象菩
薩摩訶薩授無上道記餘如上説
從常照明刹至此中間有世界名常莊嚴是
中有佛號曰雜華今現在爲唱甘露味菩薩
摩訶薩授無上道記餘如上説
從常莊嚴刹至此中間有世界名白蓋是中
有佛號無邊明今現在爲不休息菩薩摩訶
薩授無上道記餘如上説
從白蓋刹至此中間有世界名常嚴是中有
佛號轉男女相今現在爲無邊音菩薩摩訶
薩授無上道記餘如上説
從常嚴刹至此中間有世界名阿竭流香是
中有佛號上香徳今現在爲香象菩薩摩訶
薩授無上道記餘如上説
從阿竭流香刹至此中間有世界名栴檀香
是中有佛號寶高王今現在爲無量光菩薩
摩訶薩授無上道記餘如上説
從栴檀香刹至此中間有世界名普香是
中有佛號香彌樓今現在爲寶彌樓菩薩摩
訶薩授無上道記餘如上説
從普香刹至此中間有世界名普樂是中有
佛號知見一切衆心所樂今現在爲大導師
菩薩摩訶薩授無上道記餘如上説
從普樂刹至此中間有世界名無相是中有
佛號無相音今現在爲離一切法行菩薩摩
訶薩授無上道記餘如上説
從無相刹至此中間有世界名佛華嚴是中
有佛號曰智徳今現在爲智光菩薩摩訶薩
授無上道記餘如上説
從佛華嚴刹至此中間有世界名華是中有
佛號無礙音聲今現在爲妙眼菩薩摩訶薩
授無上道記餘如上説
從華刹至此中間有世界名月是中有佛號
純寶藏今現在爲一蓋菩薩摩訶薩授無上
道記餘如上説
從月刹至此中間有世界名堅固是中有佛
號無動力今現在爲善意菩薩摩訶薩授無
上道記餘如上説
從堅固刹至此中間有世界名堅牢是中有
佛號曰迦葉今現在爲明燈菩薩摩訶薩授
無上道記餘如上説
從堅牢刹至此中間有世界名一蓮華蓋是
中有佛號示一切縁今現在爲華身菩薩摩
訶薩授無上道記餘如上説
從一蓮華蓋刹至此中間有世界名栴檀是
中有佛號曰調御今現在爲智慧菩薩摩訶
薩授無上道記餘如上説
從栴檀刹至此中間有世界名眞諦是中有
佛號曰成利今現在爲現諦菩薩摩訶薩授
無上道記餘如上説
從眞諦刹至此中間有世界名衆月是中有
佛號曰生徳今現在爲無邊菩薩摩訶薩授
無上道記餘如上説
從衆月刹至此中間有世界名離衰惱是中
有佛號曰名稱今現在爲華徳菩薩摩訶薩
授無上道記餘如上説
從離衰惱刹至此中間有世界名妙喜是中
有佛號壞衆疑今現在爲喜自在菩薩摩訶
薩授無上道記餘如上説
從妙喜刹至此中間有世界名離塵垢是中
有佛號曰智徳今現在爲觀華菩薩摩訶薩
授無上道記餘如上説
從離塵垢刹至此中間有世界名離生是中
有佛號曰徳味今現在爲壞諸論菩薩摩訶
薩授無上道記餘如上説
從離生刹至此中間有世界名雜華是中有
佛號曰宿王今現在爲善擇菩薩摩訶薩授
無上道記餘如上説
從雜華刹至此中間有世界名極廣是中有
佛號無量相今現在爲寶相菩薩摩訶薩授
無上道記餘如上説
從極廣刹至此中間有世界名恐怖是中有
佛號曰栴檀今現在爲月徳菩薩摩訶薩授
無上道記餘如上説
從恐怖刹至此中間有世界名衆網是中有
佛號網明今現在爲無畏音菩薩摩訶薩授
無上道記餘如上説
從衆網刹至此中間有世界名無畏是中有
佛號曰梵音今現在爲梵聲菩薩摩訶薩授
無上道記餘如上説
從無畏刹至此中間有世界名可歸是中有
佛號無量性徳今現在爲無量聲丹作
嚴菩薩
摩訶薩授無上道記餘如上説
從可歸刹至此中間有世界名離諸縁是中
有佛號不縁一切法今現在爲無礙嚴菩薩
摩訶薩授無上道記餘如上説
從離諸縁刹至此中間有世界名常稱是中
有佛號無能斷聲丹作
嚴今現在爲無邊辯才
菩薩摩訶薩授無上道記餘如上説
從常稱刹至此中間有世界名常喜是中有
佛號無邊自在今現在爲不斷辯才菩薩摩
訶薩授無上道記餘如上説
從常喜刹至此中間有世界名普現是中有
佛號示一切法今現在爲無相嚴菩薩摩訶
薩授無上道記餘如上説
從普現刹至此中間有世界名普見是中有
佛號普現諸法今現在爲眼名聞菩薩摩訶
薩授無上道記餘如上説
從普見刹至此中間有世界名生諸功徳是
中有佛號無邊徳生今現在爲淨眼菩薩摩
訶薩授無上道記餘如上説
從生諸功徳刹至此中間有世界名離垢是
中有佛號智出光今現在爲無法行菩薩摩
訶薩授無上道記餘如上説
從離垢刹至此中間有世界名青蓮華覆是
中有佛號曰華上今現在爲赤蓮華相菩薩
摩訶薩授無上道記餘如上説
從青蓮華覆刹至此中間有世界名赤蓮華
覆是中有佛號曰方生今現在爲方彌樓菩
薩摩訶薩授無上道記餘如上説
從赤蓮華覆刹至此中間有世界名華覆是
中有佛號華生徳今現在爲壞諸法菩薩摩
訶薩授無上道記餘如上説
從華覆刹至此中間有世界名天世是中有
佛號於衆堅固今現在爲無垢菩薩摩訶薩
授無上道記餘如上説
從天世刹至此中間有世界名妙明是中有
佛號曰智明今現在爲妙生菩薩摩訶薩授
無上道記餘如上説
從妙明刹至此中間有世界名樂徳是中有
佛號曰智衆今現在爲上衆菩薩摩訶薩授
無上道記餘如上説
從樂徳刹至此中間有世界名衆樂是中有
佛號曰離胎今現在爲轉諸難菩薩摩訶薩
授無上道記餘如上説
從衆樂刹至此中間有世界名無濁是中有
佛號曰醫王今現在爲尸棄菩薩摩訶薩授
無上道記餘如上説
從無濁刹至此中間有世界名無量是中有
佛號曰壞諸煩惱今現在爲無差別嚴菩薩
摩訶薩授無上道記餘如上説
從無量刹至此中間有世界名普讃是中有
佛號無邊智讃今現在爲無邊功徳生菩薩
摩訶薩授無上道記餘如上説
從普讃刹至此中間有世界名衆堅是中有
佛號栴檀窟徳今現在爲智窟徳菩薩摩訶
薩授無上道記餘如上説
從衆堅刹至此中間有世界名具威徳是中
有佛號具佛華生今現在爲高生菩薩摩訶
薩授無上道記餘如上説
從具威徳刹至此中間有世界名衆寶是中
有佛號娑羅王安立今現在爲安住律儀菩
薩摩訶薩授無上道記餘如上説
從衆寶刹至此中間有世界名方主是中有
佛號月出光今現在爲月菩薩摩訶薩授無
上道記餘如上説
從方主刹至此中間有世界名大海是中有
佛號曰調御今現在爲無憂意菩薩摩訶薩
授無上道記餘如上説
從大海刹至此中間有世界名安住是中有
佛號須彌肩今現在爲止丹作
山菩薩摩訶薩
授無上道記餘如上説
從安住刹至此中間有世界名無怖畏是中
有佛號施名聞今現在爲臣丹作
巨山菩薩摩
訶薩授無上道記餘如上説
從無怖畏刹至此中間有世界名愛香是中
有佛號轉諸難今現在爲稱名離結菩薩摩
訶薩授無上道記餘如上説
從愛香刹至此中間有世界名諸功徳住是
中有佛號曰名親今現在爲智親菩薩摩訶
薩授無上道記餘如上説
從諸功徳住刹至此中間有世界名一切福
住是中有佛號名堅固今現在爲法上菩薩
摩訶薩授無上道記餘如上説
從一切福住刹至此中間有世界名無憂意
是中有佛號曰離憂今現在爲寶火菩薩摩
訶薩授無上道記餘如上説
從無憂意刹至此中間有世界名名聞是中
有佛號華生徳王今現在爲華王菩薩摩訶
薩授無上道記餘如上説
從名聞刹至此中間有世界名華布是中有
佛號演華相今現在爲香徳菩薩摩訶薩授
無上道記餘如上説
從華布刹至此中間有世界名流布十方是
中有佛號普放香光今現在爲必成菩薩摩
訶薩授無上道記餘如上説
從流布十方刹至此中間有世界名衆方是
中有佛號曰聲眼今現在爲大聲菩薩摩訶
薩授無上道記餘如上説
從衆方刹至此中間有世界名衆焔是中有
佛號曰放焔今現在爲焔熾菩薩摩訶薩授
無上道記餘如上説
從衆焔刹至此中間有世界名大音是中有
佛號名流十方今現在爲大音菩薩摩訶薩
授無上道記餘如上説
從大音刹至此中間有世界名明是中有佛
號曰高明今現在爲須彌山菩薩摩訶薩授
無上道記餘如上説
從明刹至此中間有世界名寶明是中有佛
號寶照明今現在爲寶徳菩薩摩訶薩授無
上道記餘如上説
從寶明刹至此中間有世界名常熏香是中
有佛號曰火然今現在爲火明菩薩摩訶薩
授無上道記餘如上説
從常熏香刹至此中間有世界名有吉是中
有佛號三界自在力今現在爲三有吉菩薩
摩訶薩授無上道記餘如上説
從有吉刹至此中間有世界名無畏是中有
佛號曰明輪今現在爲無畏施菩薩摩訶薩
授無上道記餘如上説
從無畏刹至此中間有世界名常懸是中有
佛號空性自在今現在爲象菩薩摩訶薩授
無上道記餘如上説
從常懸刹至此中間有世界名安王是中有
佛號盡自在力今現在爲生徳菩薩摩訶薩
授無上道記餘如上説
從安王刹至此中間有世界名普離是中有
佛號鼓音今現在爲演香菩薩摩訶薩授無
上道記餘如上説
從普離刹至此中間有世界名安隱是中有
佛號普自在今現在爲無行行菩薩摩訶薩
授無上道記餘如上説
從安隱刹至此中間有世界名方流布是中
有佛號智流布今現在爲無病菩薩摩訶薩
授無上道記餘如上説
從方流布刹至此中間有世界名陀羅尼是
中有佛號曰山王今現在爲陀羅尼自在王
菩薩摩訶薩授無上道記餘如上説
從陀羅尼刹至此中間有世界名妙陀羅尼
是中有佛號明力高王今現在爲自在力菩
薩摩訶薩授無上道記餘如上説
從妙陀羅尼刹至此中間有世界名妙等是
中有佛號曰安立今現在爲波羅延菩薩摩
訶薩授無上道記餘如上説
從妙等刹至此中間有世界名一嚴是中有
佛號佛自在嚴今現在爲具足意菩薩摩訶
薩授無上道記餘如上説
從一嚴刹至此中間有世界名倚息是中有
佛號積諸功徳今現在爲無相嚴菩薩摩訶
薩授無上道記餘如上説
從倚息刹至此中間有世界名愛是中有佛
號佛寶徳成就今現在爲善思行菩薩摩訶
薩授無上道記餘如上説
從愛刹至此中間有世界名列宿是中有佛
號智生徳今現在爲歡喜菩薩摩訶薩授無
上道記餘如上説
從列宿刹至此中間有世界名列宿嚴是中
有佛號智生明徳聚今現在爲妙宿菩薩摩
訶薩授無上道記餘如上説
從列宿嚴刹至此中間有世界名蓮華是中
有佛號華生王今現在爲佛法生菩薩摩訶
薩授無上道記餘如上説
從蓮華刹至此中間有世界名衆華是中有
佛號上法自在今現在爲智轉難菩薩摩訶
薩授無上道記餘如上説
從衆華刹至此中間有世界名白蓮華覆是
中有佛號半月光今現在爲須彌徳菩薩摩
訶薩授無上道記餘如上説
從白蓮華覆刹至此中間有世界名廣是中
有佛號曰香象今現在爲不動菩薩摩訶薩
授無上道記餘如上説
從廣刹至此中間有世界名上妙是中有佛
號無量明今現在爲無礙音菩薩摩訶薩授
無上道記餘如上説
從上妙刹至此中間有世界名衆香是中有
佛號蓮華聚今現在爲弗沙菩薩摩訶薩授
無上道記餘如上説
從衆香刹至此中間有世界名衆華是中有
佛號華生徳今現在爲頂徳菩薩摩訶薩授
無上道記餘如上説
從衆華刹至此中間有世界名薝葡衆是
中有佛號栴檀徳今現在爲妙眼菩薩摩訶
薩授無上道記餘如上説
從薝葡衆刹至此中間有世界名寶藏是
中有佛號曰寶聚今現在爲喜見菩薩摩訶
薩授無上道記餘如上説
從寶藏刹至此中間有世界名明慧是中有
佛號上明慧今現在爲善覺菩薩摩訶薩授
無上道記餘如上説
從明慧刹至此中間有世界名上安是中有
佛號曰作安今現在爲安王菩薩摩訶薩授
無上道記餘如上説
從上安刹至此中間有世界名善住是中有
佛號無邊徳生今現在爲安立菩薩摩訶薩
授無上道記餘如上説
從善住刹至此中間有世界名衆多是中有
佛號曰明相今現在爲普明菩薩摩訶薩授
無上道記餘如上説
從衆多刹至此中間有世界名愛香是中有
佛號無邊徳積今現在爲徳生菩薩摩訶薩
授無上道記餘如上説
從愛香刹至此中間有世界名愛惜是中有
佛號衆徳生今現在爲畢竟功徳成就菩薩
摩訶薩授無上道記餘如上説
從愛惜刹至此中間有世界名可愛是中有
佛號一切功徳生今現在爲淨功徳畢竟成
就菩薩摩訶薩授無上道記餘如上説
從可愛刹至此中間有世界名衆蓮華是中
有佛號華生徳今現在爲樂施菩薩摩訶薩
授無上道記餘如上説
從衆蓮華刹至此中間有世界名金網覆是
中有佛號曰持炬今現在爲無貪手菩薩摩
訶薩授無上道記餘如上説
從金網覆刹至此中間有世界名寶網覆是
中有佛號寶生徳今現在爲寶積菩薩摩訶
薩授無上道記餘如上説
從寶網覆刹至此中間有世界名離畏是中
有佛號極高王今現在爲轉諸難菩薩摩訶
薩授無上道記餘如上説
從離畏刹至此中間有世界名一蓋是中有
佛號曰宿王今現在爲列宿菩薩摩訶薩授
無上道記餘如上説
從一蓋刹至此中間有世界名衆雜是中有
佛號無邊彌樓今現在爲寶彌樓菩薩摩訶
薩授無上道記餘如上説
從衆雜刹至此中間有世界名妙喜是中有
佛號虚淨王今現在爲不思議徳菩薩摩訶
薩授無上道記餘如上説
從妙喜刹至此中間有世界名可迎是中有
佛號無量音今現在爲無憂菩薩摩訶薩授
無上道記餘如上説
從可迎刹至此中間有世界名妙音香是中
有佛號無量明今現在爲無憂徳菩薩摩訶
薩授無上道記餘如上説
從妙音香刹至此中間有世界名上清淨是
中有佛號寶彌樓今現在爲眞妙音菩薩摩
訶薩授無上道記餘如上説
從上清淨刹至此中間有世界名照明是中
有佛號名雜寶華嚴今現在爲無邊音丹作
意
菩薩摩訶薩授無上道記餘如上説
從照明刹至此中間有世界名勢徳是中有
佛號曰上衆今現在爲衆香菩薩摩訶薩授
無上道記餘如上説
從勢徳刹至此中間有世界名寶華是中有
佛號離垢嚴今現在爲作明菩薩摩訶薩授
無上道記餘如上説
從寶華刹至此中間有世界名金明是中有
佛號曰金華今現在爲照明菩薩摩訶薩授
無上道記餘如上説
從金明刹至此中間有世界名金光是中有
佛號曰寶窟今現在爲安住菩薩摩訶薩授
無上道記餘如上説
從金光刹至此中間有世界名衆堅固是
中有佛號雜華生今現在爲勇徳菩薩摩訶
薩授無上道記餘如上説
從衆堅固刹至此中間有世界名解脱是中
有佛號曰放光今現在爲彌勒菩薩摩訶薩
授無上道記餘如上説
從解脱刹至此中間有世界名放華是中有
佛號曰華生今現在爲妙華蓋嚴菩薩摩訶
薩授無上道記餘如上説
從放華刹至此中間有世界名衆華是中有
佛號曰華蓋今現在爲金蓋菩薩摩訶薩授
無上道記餘如上説
從衆華刹至此中間有世界名衆蓮華是中
有佛號不虚嚴今現在爲無垢嚴菩薩摩訶
薩授無上道記餘如上説
從衆蓮華刹至此中間有世界名衆妙蓮華
是中有佛號流布力王今現在爲樂智菩薩
摩訶薩授無上道記餘如上説
從衆妙蓮華刹至此中間有世界名梵徳是
中有佛號曰梵音今現在爲妙音菩薩摩訶
薩授無上道記餘如上説
從梵徳刹至此中間有世界名幢相是中有
佛號自在力今現在爲淨目菩薩摩訶薩授
無上道記餘如上説
從幢相刹至此中間有世界名相是中有佛
號無邊衆今現在爲無邊性菩薩摩訶薩
授無上道記餘如上説
從相刹至此中間有世界名妙是中有佛號
曰調御今現在爲妙衆菩薩摩訶薩授無上
道記餘如上説
從妙刹至此中間有世界名住處是中有佛
號無礙眼今現在爲過行菩薩摩訶薩授無
上道記餘如上説
從住處刹至此中間有世界名無有是中有
佛號壞諸道今現在爲善思嚴菩薩摩訶薩
授無上道記餘如上説
從無有刹至此中間有世界名疑悔是中有
佛號曰破疑今現在爲壞諸見菩薩摩訶薩
授無上道記餘如上説
從疑悔刹至此中間有世界名妙禪是中有
佛號無相音今現在爲無量明菩薩摩訶薩
授無上道記餘如上説
從妙禪刹至此中間有世界名徳住是中有
佛號無邊功徳成就今現在爲寶歩菩薩摩
訶薩授無上道記餘如上説
從徳住刹至此中間有世界名寶住是中
有佛號寶生徳今現在爲金剛行菩薩摩訶
薩授無上道記餘如上説
從寶住刹至此中間有世界名喜是中有佛
號蓮華生徳今現在爲寶華菩薩摩訶薩授
無上道記餘如上説
從喜刹至此中間有世界名蓮華生是中有
佛號曰寶上今現在爲梵上丹作
王菩薩摩訶
薩授無上道記餘如上説
從蓮華生刹至此中間有世界名妙生是中
有佛號三世無礙嚴今現在爲勇衆菩薩摩
訶薩授無上道記餘如上説
從妙生刹至此中間有世界名妙明是中有
佛號無邊明今現在爲樂出要菩薩摩訶薩
授無上道記餘如上説
從妙明刹至此中間有世界名覺是中有佛
號寶彌樓今現在爲大彌樓菩薩摩訶薩授
無上道記餘如上説
從覺刹至此中間有世界名月燈是中有佛
號曰燈高徳今現在爲光輪菩薩摩訶薩授
無上道記餘如上説
從月燈刹至此中間有世界名星宿徳是中
有佛號智生徳今現在爲淨生徳菩薩摩訶
薩授無上道記餘如上説
從星宿徳刹至此中間有世界名炬是中
有佛號曰炬燈今現在爲増意菩薩摩訶薩
授無上道記餘如上説
從炬刹至此中間有世界名智積是中有佛
號無上光今現在爲徳積菩薩摩訶薩授無
上道記餘如上説
從智積刹至此中間有世界名出生是中有
佛號徳王明今現在爲提舍菩薩摩訶薩授
無上道記餘如上説
從出生刹至此中間有世界名蓮華蓋是中
有佛號曰弗沙今現在爲鼓音菩薩摩訶薩
授無上道記餘如上説
從蓮華蓋刹至此中間有世界名一蓋是中
有佛號無邊眼今現在爲梵音菩薩摩訶薩
授無上道記餘如上説
從一蓋刹至此中間有世界名善是中有佛
號曰徳味今現在爲有徳菩薩摩訶薩授無
上道記餘如上説
從善刹至此中間有世界名方是中有佛號
曰方等今現在爲照方菩薩摩訶薩授無上
道記餘如上説
從方刹至此中間有世界名徳積是中有佛
號佛華生徳今現在爲宿王菩薩摩訶薩授
無上道記餘如上説
從徳積刹至此中間有世界名娑羅是中有
佛號娑羅王今現在爲雨菩薩摩訶薩授無
上道記餘如上説
從娑羅刹至此中間有世界名住是中有佛
號曰師子今現在爲無驚菩薩摩訶薩授無
上道記餘如上説
從住刹至此中間有世界名勸助是中有佛
號寶彌樓今現在爲耶舍菩薩摩訶薩授無
上道記餘如上説
從勸助刹至此中間有世界名蓮華是中有
佛號頻婆尸今現在爲陰雲菩薩摩訶薩授
無上道記餘如上説
從蓮華刹至此中間有世界名攝處是中有
佛號曰醫王今現在爲藥王菩薩摩訶薩授
無上道記餘如上説
從攝處刹至此中間有世界名娑呵是中有
佛號曰上衆今現在爲照明菩薩摩訶薩授
無上道記餘如上説
從娑呵刹至此中間有世界名善徳是中有
佛號上善徳今現在爲妙善菩薩摩訶薩授
無上道記餘如上説
從善徳刹至此中間有世界名處是中有佛
號自在力今現在爲恒菩薩摩訶薩授無上
道記餘如上説
從處刹至此中間有世界名妙香是中有佛
號上香徳今現在爲香徳菩薩摩訶薩授無
上道記餘如上説
從妙香刹至此中間有世界名香徳是中有
佛號上香相今現在爲華藏菩薩摩訶薩授
無上道記餘如上説
從香徳刹至此中間有世界名栴檀是中有
佛號栴檀窟今現在爲徳守菩薩摩訶薩授
無上道記餘如上説
從栴檀刹至此中間有世界名寶網覆是中
有佛號無邊明今現在爲無邊意菩薩摩訶
薩授無上道記餘如上説
從寶網覆刹至此中間有世界名金網覆是
中有佛號増十光佛華出今現在爲寶徳菩
薩摩訶薩授無上道記餘如上説
從金網覆刹至此中間有世界名蓮華網覆
是中有佛號無邊自丹有
在力今現在爲無邊
嚴菩薩摩訶薩授無上道記餘如上説
從蓮華網覆刹至此中間有世界名衆華是
中有佛號威華生高王今現在爲無邊音聲
菩薩摩訶薩授無上道記餘如上説
從衆華刹至此中間有世界名照明是中有
佛號曰寶網今現在爲勇徳菩薩摩訶薩授
無上道記餘如上説
從照明刹至此中間有世界名月燈是中有
佛號安立丹有
王今現在爲不忘念菩薩摩訶
薩授無上道記餘如上説
從月燈刹至此中間有世界名栴檀香是中
有佛號上香王今現在爲富足菩薩摩訶薩
授無上道記餘如上説
從栴檀香刹至此中間有世界名樓閣是中
有佛號施一切樂今現在爲求利世菩薩摩
訶薩授無上道記餘如上説
從樓閣刹至此中間有世界名雜窟是中有
佛號見一切縁今現在爲無邊願菩薩摩訶
薩授無上道記餘如上説
從雜窟刹至此中間有世界名雜相是中有
佛號不虚稱今現在爲無邊嚴菩薩摩訶薩
授無上道記餘如上説
從雜相刹至此中間有世界名可敬是中有
佛號壞諸驚畏今現在爲師子菩薩摩訶薩
授無上道記餘如上説
從可敬刹至此中間有世界名淨是中有佛
號安立王今現在爲珠髻菩薩摩訶薩授無
上道記餘如上説
從淨刹至此中間有世界名金明是中有佛
號曰寶明今現在爲寶藏菩薩摩訶薩授無
上道記餘如上説
從金明刹至此中間有世界名上淨是中有
佛號利一切衆今現在爲無憂意菩薩摩訶
薩授無上道記餘如上説
從上淨刹至此中間有世界名衆樂是中有
佛號無邊空嚴徳今現在爲衆生無礙嚴菩
薩摩訶薩授無上道記餘如上説
從衆樂刹至此中間有世界名一華蓋是
中有佛號曰善嚴今現在爲寶相菩薩摩訶
薩授無上道記餘如上説
從一華蓋刹至此中間有世界名無垢是中
有佛號曰空相今現在爲空嚴行菩薩摩訶
薩授無上道記餘如上説
從無垢刹至此中間有世界名廣大是中有
佛號威華生徳今現在爲撰擇菩薩摩訶薩
授無上道記餘如上説
從廣大刹至此中間有世界名善積是中有
佛號上善徳今現在爲上音菩薩摩訶薩授
無上道記餘如上説
從善積刹至此中間有世界名住丹作
作方是
中有佛號無邊自在積今現在爲大自在力
菩薩摩訶薩授無上道記餘如上説
從住丹作
作方刹至此中間有世界名妙華香
是中有佛號曰淨眼今現在爲妙眼菩薩摩
訶薩授無上道記餘如上説
從妙華香刹至此中間有世界名善住是中
有佛號大調御今現在爲大海菩薩摩訶薩
授無上道記餘如上説
從善住刹至此中間有世界名無量無邊是
中有佛號最高徳彌樓今現在爲無量意菩
薩摩訶薩授無上道記餘如上説
從無量無邊刹至此中間有世界名喜生是
中有佛號無勝相今現在爲最勝菩薩摩訶
薩授無上道記餘如上説
從喜生刹至此中間有世界名無塵是中有
佛號曰衆歸今現在爲無畏菩薩摩訶薩授
無上道記餘如上説
從無塵刹至此中間有世界名阿竭流香是
中有佛號無邊香彌樓今現在爲上香徳菩
薩摩訶薩授無上道記餘如上説
從阿竭流香刹至此中間有世界名多伽流
香是中有佛號月間王今現在爲持炬菩薩
摩訶薩授無上道記餘如上説
從多伽流香刹至此中間有世界名上妙是
中有佛號上彌樓今現在爲善住菩薩摩訶
薩授無上道記餘如上説
從上妙刹至此中間有世界名喜是中有佛
號寶生徳今現在爲次徳菩薩摩訶薩授無
上道記餘如上説
從喜刹至此中間有世界名明是中有佛號
名聞彌樓今現在爲寶彌樓菩薩摩訶薩授
無上道記餘如上説
從明刹至此中間有世界名軟美是中有佛
號曰美徳今現在爲大美徳菩薩摩訶薩授
無上道記餘如上説
從軟美刹至此中間有世界名善本丹作
香是
中有佛號曰梵徳今現在爲梵音菩薩摩訶
薩授無上道記餘如上説
從善本丹作
香刹至此中間有世界名帝相是
中有佛號無閡眼今現在爲帝徳菩薩摩
訶薩授無上道記餘如上説
從帝相刹至此中間有世界名善處是中有
佛號無邊徳積今現在爲得功徳菩薩摩訶
薩授無上道記餘如上説
從善處刹至此中間有世界名不思議徳是
中有佛號威徳王今現在爲智高菩薩摩訶
薩授無上道記餘如上説
從不思議徳刹至此中間有世界名離丹作
雜相
是中有佛號善思願成今現在爲無邊願菩
薩摩訶薩授無上道記餘如上説
從離丹作
雜相刹至此中間有世界名星宿王
是中有佛號曰淨王今現在爲間丹作
聞彌樓
菩薩摩訶薩授無上道記餘如上説
從星宿王刹至此中間有世界名智明是中
有佛號曰智出今現在爲智出徳菩薩摩訶
薩授無上道記餘如上説
從智明刹至此中間有世界名金剛是中有
佛號曰勇衆今現在爲智擇菩薩摩訶薩授
無上道記餘如上説
從金剛刹至此中間有世界名智香是中有
佛號曰智聚今現在爲智生徳菩薩摩訶薩
授無上道記餘如上説
從智香刹至此中間有世界名方彌樓是中
有佛號曰作方今現在爲方流布菩薩摩訶
薩授無上道記餘如上説
從方彌樓刹至此中間有世界名徳處是中
有佛號娑訶主今現在爲法燈菩薩摩訶薩
授無上道記餘如上説
從徳處刹至此中間有世界名愛是中有佛
號曰上離今現在爲娑訶主菩薩摩訶薩授
無上道記餘如上説
從愛刹至此中間有世界名愛趣是中有佛
號曰調御今現在爲愛趣菩薩摩訶薩授無
上道記餘如上説
從愛趣刹至此中間有世界名妙思是中有
佛號曰智守今現在爲上智菩薩摩訶薩授
無上道記餘如上説
從妙思刹至此中間有世界名蓮華出是中
有佛號最高徳今現在爲離垢菩薩摩訶薩
授無上道記餘如上説
從蓮華出刹至此中間有世界名無邊徳生
是中有佛號示衆生深心今現在爲自燈菩
薩摩訶薩授無上道記餘如上説
從無邊徳生刹至此中間有世界名歡喜是
中有佛號無邊徳寶今現在爲勇健菩薩摩
訶薩授無上道記餘如上説
從歡喜刹至此中間有世界名倚息是中有
佛號滅諸受自在今現在爲常發聲菩薩摩
訶薩授無上道記餘如上説滅諸受丹
本滅諸愛
從倚息刹至此中間有世界名樂樂是中有
佛號無礙光今現在爲妙眼菩薩摩訶薩授
無上道記餘如上説
從樂樂刹來過恒河沙等國土中間有世界
名善成是中有佛號無礙光佛華最高生徳
今現在爲陀羅尼自在王菩薩摩訶薩授無
上道記餘如上説
　　散華品第十六
從善成刹來過恒河沙等國土中間有世界
名普徳成就是中有佛號一切縁中自在
現佛相今現在爲觀佛定善根莊嚴菩薩摩
訶薩授阿耨多羅三藐三菩提記時此菩薩
見大光明聞大音聲白一切縁中自在現佛
相如來言世尊是爲何佛光明音聲彼佛答
言善男子西方去此過萬二千阿僧祇刹彼
有世界名曰娑婆是中有佛號釋迦文今現
在爲諸菩薩説斷衆生疑令衆歡喜菩薩藏
經是爲彼佛光明音聲時觀佛定善根莊嚴
菩薩手執衆華遙散此界以其本願因縁力
故於諸國土無所罣礙逕來到此娑婆世
界至王舍城詣竹園中時會四衆怪未曾有
是衆蓮華遶佛三匝於佛前住各説一偈稱
揚如來及菩薩言
　　　　世尊大智慧無邊　自然逮覺無量法　　　　
　　　　示現無礙神通力　普照十方諸世界　　　　
　　　　大智慧明諸菩薩　善於問答無所畏　　　　
　　　　遠聞佛名欲供養　以神通力普集此　　　　
　　　　皆是一生紹尊位　勇猛堅固大莊嚴　　　　
　　　　名稱遠聞振十方　皆來集此娑婆界　　　　
　　　　能爲衆生起大心　深發莊嚴無所畏　　　　
　　　　我等今請問世尊　云何得證無上道　　　　
　　　　云何修集諸佛法　能壞魔軍成佛道　　　　
　　　　爾時世尊釋迦文　與此後來化華語　　　　
　　　　衆華見佛身無比　又從佛聞眞要言　　　　
　　　　便發勇悦隨喜心　稽首禮佛一面立　　　　
　　　　即於其處滅不現　衆會見此咸驚疑　　　　
　　　　是爲何人從何來　問世尊已即不現　　　　
　　　　時四部衆敬威顏　無敢問佛決所疑　　　　
　　　　佛即化作比丘像　状如阿難起發問　　　　
　　　　此是何人問世尊　既請問已即不現　　　　
　　　　唯願世尊決衆疑　此事何故所由然　　　　
　　　　佛言此華從東方　過算數等世界來　　　　
　　　　汝觀勇猛大莊嚴　菩薩神通之所爲　　　　
　　　　此菩薩本行道時　深發如是大莊嚴　　　　
　　　　是故有人求佛道　斯等若念得必定　　　　
　　　　若爲是等所見者　即能深樂諸善法　　　　
　　　　離諸懈怠淨持戒　廣博多聞如大海　　　　
　　　　能善修學權方便　更不受胎常化生　　　　
　　　　世世往來生死中　常不忘失正法念　　　　
　　　　在在所生値諸佛　與衆賢聖倶集會　　　　
　　　　常生厭離五欲心　能於佛法信出家　　　　
　　　　即於見時獲斯利　亦得餘利未盡説　　　　
　　　　是等大士諸功徳　若欲稱揚無窮盡　　　　
　　　　若有女人以信心　聞是菩薩大莊嚴　　　　
　　　　永不復受女人身　必爲衆生無上尊　　　　
　　　　若有男子若女人　聞其名稱心歡喜　　　　
　　　　發願欲見此菩薩　身壞命終即生彼　　　　
　　　　若諸男女餘衆生　聞此菩薩大功徳　　　　
　　　　能以淨心信樂者　即於菩提不退轉　　　　
　　　　若有衆生入法位　聞此菩薩奇特名　　　　
　　　　是人雖不得佛道　亦獲無量諸功徳　　　　
　　　　如有藥樹名喜見　能療衆生百千病　　　　
　　　　周迴皆去一由旬　災火猛焔所不燒　　　　
　　　　若諸毒虫入其内　毒氣即時皆消歇　　　　
　　　　若聞此樹香氣熏　即便悶絶喪其身　　　　
　　　　根莖枝葉及華實　寂然無作無所爲　　　　
　　　　而其勢力能有用　皆悉消滅諸毒害　　　　
　　　　此樹遠能消衆病　況取根莖而服用　　　　
　　　　是大菩薩亦如是　十方聞名作佛事　　　　
　　　　況得目見加供養　親近諮問決所疑　　　　
　　　　時佛所現化阿難　即復加敬問世尊　　　　
　　　　如佛所説大菩薩　能以名聞作佛事　　　　
　　　　娑婆世界有是不　唯願世尊爲我説　　　　
　　　　佛言我壽不久留　今此衆生福微淺　　　　
　　　　諸佛菩提甚難信　如來所説深無極　　　　
　　　　阿難當知有菩薩　今現在此大會中　　　　
　　　　是諸菩薩大莊嚴　十方諸佛讃不盡　　　　
　　　　阿難觀是跋陀婆　又觀寶積法寶積　　　　
　　　　導師智者及星得　并婆羅門那羅達　　　　
　　　　又觀帝徳善比丘　婆樓那天婆羅丹
樓那　　　　
　　　　亦觀善力大比丘　是等行願難思議　　　　
　　　　是諸菩薩稱不虚　皆發不虚大莊嚴　　　　
　　　　若有見者尚獲利　況復親近受教誨　　　　
　　　　若有衆生得見者　或復聞其大名稱　　　　
　　　　則於佛道無所疑　常不復墮諸惡趣　　　　
　　　　常能發行勤精進　能善修集眞智慧　　　　
　　　　常能安住淨持戒　能深志樂無上乘　　　　
　　　　阿難所有十方界　諸佛世尊今現在　　　　
　　　　皆共稱揚是菩薩　所發莊嚴大誓願　　　　
　　　　稱讃是等廣名聞　令餘菩薩生貴心　　　　
　　　　皆言欲見釋迦尊　及諸具足莊嚴者　　　　
　　　　即時諸佛皆聽許　各禮佛足敬遶已　　　　
　　　　於彼佛土沒不現　皆來到此娑婆界　　　　
　　　　聞是菩薩具足願　於無上道轉精進　　　　
　　　　如來即記當成佛　國土壽量號如是　　　　
　　　　此等無量無數劫　所有不善業因縁　　　　
　　　　以是行業因縁故　與我生此濁世中　　　　
　　　　我今雖得無上道　猶不喜見未來世　　　　
　　　　當有破戒諸比丘　急性惡口麁獷言　　　　
　　　　是諸菩薩聞此事　而加精進大莊嚴　　　　
　　　　於飢饉中行大施　法欲壞時演眞教　　　　
　　　　今於佛前發誓言　我要當以無上法　　　　
　　　　於後恐怖惡世中　不惜身命利衆生　　　　
　　　　但發是願尚爲難　況能成就如願行　　　　
　　　　如是等經及持者　於惡世中被輕賤　　　　
　　　　阿難觀彼顛倒世　聞如是等諸經法　　　　
　　　　於是中生非法想　皆言是法非佛説　　　　
　　　　以我菩提得供養　而便勤造破法縁　　　　
　　　　如是甚惡濁亂世　誰能堪忍住是中　　　　
　　　　斯人從佛聞是語　即時悲泣涙交流　　　　
　　　　念佛曠劫所修集　此法如何便散滅　　　　
　　　　時諸學人生厭心　覺了有爲無定相　　　　
　　　　如救頭然勤精進　漏盡無餘得涅槃　　　　
　　　　諸天神聞惡世中　正法毀滅皆憂慼　　　　
　　　　我等寧於今命終　勿見如是法壞時　　　　
　　　　我等今見如世尊　能大法施無畏者　　　　
　　　　此等現前瞻仰佛　聽説甚深無礙法　　　　
　　　　又見比丘修諸禪　定慧神通悉究竟　　　　
　　　　於後惡世法壞時　此等賢聖難復見　　　　
　　　　諸惡比丘反熾盛　持淨戒者無勢力　　　　
　　　　乃不得暫止塔廟　時諸天神大憂惱　　　　
　　　　皆悲呼言奈何哉　佛法毀滅甚可惜　　　　
　　　　佛爲是等修苦行　而爲惡人所輕毀　　　　
　　　　自共朋黨相親友　誹謗善人生過咎　　　　
　　　　自言佛是我等師　而違佛意毀正法　　　　
　　　　與清信女爲因縁　共結要誓同事業　　　　
　　　　并心共毀我正法　於佛法中無敬心　　　　
　　　　是衆惡等毀三寶　爲諸賢聖所遠離　　　　
　　　　如兇逸牛角峯利　則爲衆人之所避　　　　
　　　　於爾時世惡比丘　而反輕笑修善者　　　　
　　　　來世當有是顛倒　應生厭離莫放逸　　　　
　　　　於佛法中勤精進　勿見如是濁亂世　　　　
　　　　莫與此等相値遇　與此同止甚苦惱
佛説華手經卷第四

佛説華手經卷第五
　　後秦龜茲國三藏鳩摩羅什奉　詔譯
　　衆相品第十七
爾時東方過萬一千阿僧祇刹有世界名衆
相是中有佛號樂無相今現在爲梵音聲菩
薩摩訶薩授無上道記餘如上説
從衆相刹至此中間有世界名無相是中有
佛號妙化音今現在爲樂一相菩薩摩訶薩
授無上道記餘如上説
從無相刹至此中間有世界名無相海是中
有佛號曰華上今現在爲雨華菩薩摩訶薩
授無上道記餘如上説
從無相海刹至此中間有世界名雜相是中
有佛號曰寶徳今現在爲雜頂菩薩摩訶薩
授無上道記餘如上説
從雜相刹至此中間有世界名寶生是中有
佛號海彌樓今現在爲妙眼菩薩摩訶薩授
無上道記餘如上説
從寶生刹至此中間有世界名廣大是中有
佛號無垢意今現在爲尼民陀羅菩薩摩訶
薩授無上道記餘如上説
從廣大刹至此中間有世界名華是中有佛
號智華生今現在爲善威儀菩薩摩訶薩授
無上道記餘如上説
從華刹至此中間有世界名虚空淨是中有
佛號極高徳聚今現在爲寶蓋菩薩摩訶薩
授無上道記餘如上説
從虚空淨刹至此中間有世界名無相是中
有佛號曰寂滅今現在爲憂鉢羅菩薩摩訶
薩授無上道記餘如上説
從無相刹至此中間有世界名妙樂是中有
佛號離欲自在今現在爲定意菩薩摩訶薩
授無上道記餘如上説
從妙樂刹至此中間有世界名金剛境是中
有佛號滅諸趣今現在爲轉胎菩薩摩訶薩
授無上道記餘如上説
從金剛境刹至此中間有世界名徳積是中
有佛號不思議徳生今現在爲持世菩薩摩
訶薩授無上道記餘如上説
從徳積刹至此中間有世界名大安是中有
佛號喜生徳今現在爲勝衆菩薩摩訶薩授
無上道記餘如上説
從大安刹至此中間有世界名無受是中有
佛號到無畏今現在爲勇健菩薩摩訶薩授
無上道記餘如上説
從無受刹至此中間有世界名散赤蓮華是
中有佛號曰流香今現在爲香彌樓菩薩摩
訶薩授無上道記餘如上説
從散赤蓮華刹至此中間有世界名阿竭流
香是中有佛號無礙香光今現在爲無邊嚴
菩薩摩訶薩授無上道記餘如上説
從阿竭流香刹至此中間有世界名衆歸是
中有佛號雲鼓音今現在爲持地菩薩摩訶
薩授無上道記餘如上説
從衆歸刹至此中間有世界名功徳積是中
有佛號功徳生徳今現在爲増長菩薩摩訶
薩授無上道記餘如上説功徳生徳
丹功徳生
從功徳積刹至此中間有世界名純樂是中
有佛號無邊行自在今現在爲迦葉菩薩摩
訶薩授無上道記餘如上説
從純樂刹至此中間有世界名妙香是中有
佛號須彌肩今現在爲帝徳菩薩摩訶薩
授無上道記餘如上説
從妙香刹至此中間有世界名香相是中有
佛號上香彌樓今現在爲妙莊嚴菩薩摩訶
薩授無上道記餘如上説
從香相刹至此中間有世界名助香是中有
佛號無邊光今現在爲妙性菩薩摩訶薩授
無上道記餘如上説
從助香刹至此中間有世界名調御是中有
佛號曰普觀今現在爲無邊力菩薩摩訶薩
授無上道記餘如上説
從調御刹至此中間有世界名大擔是中有
佛號曰無畏今現在爲大力菩薩摩訶薩授
無上道記餘如上説
從大擔刹至此中間有世界名離怖畏是中
有佛號得無畏今現在爲方聞菩薩摩訶薩
授無上道記餘如上説
從離怖畏刹至此中間有世界名月是中有
佛號日月燈今現在爲衆歸菩薩摩訶薩授
無上道記餘如上説
從月刹至此中間有世界名照明是中有佛
號曰明燈今現在爲持明菩薩摩訶薩授無
上道記餘如上説
從照明刹至此中間有世界名作明是中有
佛號振威徳今現在爲世流布王菩薩摩訶
薩授無上道記餘如上説
從作明刹至此中間有世界名隨斷是中有
佛號極高行今現在爲慧宗菩薩摩訶薩授
無上道記餘如上説
從隨斷刹至此中間有世界名衆香是中有
佛號曰善衆今現在爲妙意菩薩摩訶薩授
無上道記餘如上説
從衆香刹至此中間有世界名金剛是中有
佛號金剛生今現在爲徳積菩薩摩訶薩授
無上道記餘如上説
從金剛刹至此中間有世界名音聲是中有
佛號智自在王今現在爲那羅延菩薩摩訶
薩授無上道記餘如上説
從音聲刹至此中間有世界名喜生是中有
佛號智力流布今現在爲願流布菩薩摩訶
薩授無上道記餘如上説
從喜生刹至此中間有世界名安生是中有
佛號曰上安今現在爲弗沙菩薩摩訶薩授
無上道記餘如上説
從安生刹至此中間有世界名阿樓那是中
有佛號徳王明今現在爲導師菩薩摩訶薩
授無上道記餘如上説
從阿樓那刹至此中間有世界名阿樓那積
是中有佛號曰妙眼今現在爲持明菩薩摩
訶薩授無上道記餘如上説
從阿樓那積刹至此中間有世界名柔軟是
中有佛號娑羅王今現在爲寶娑羅菩薩摩
訶薩授無上道記餘如上説
從柔軟刹至此中間有世界名善立是中有
佛號須彌王今現在爲須彌肩菩薩摩訶薩
授無上道記餘如上説
從善立刹至此中間有世界名清淨是中有
佛號虚彌樓今現在爲願流布王菩薩摩訶
薩授無上道記餘如上説
從清淨刹至此中間有世界名威徳生是中
有佛號寶威徳今現在爲善思願菩薩摩訶
薩授無上道記餘如上説
從威徳生刹至此中間有世界名善相是中
有佛號上善徳今現在爲擇衆菩薩摩訶薩
授無上道記餘如上説
從善相刹至此中間有世界名梵徳是中有
佛號梵音聲今現在爲寶徳菩薩摩訶薩授
無上道記餘如上説
從梵徳刹至此中間有世界名華徳是中有
佛號曰寶華今現在爲寶光菩薩摩訶薩授
無上道記餘如上説
從華徳刹至此中間有世界名蓮華徳是中
有佛號蓮華生徳今現在爲蓮華藏菩薩摩
訶薩授無上道記餘如上説
從蓮華徳刹至此中間有世界名栴檀窟是
中有佛號栴檀香今現在爲栴檀徳菩薩摩
訶薩授無上道記餘如上説
從栴檀窟刹至此中間有世界名華是中有
佛號如須彌今現在爲聲徳菩薩摩訶薩授
無上道記餘如上説
從華刹至此中間有世界名金華是中有佛
號曰上嚴今現在爲金剛菩薩摩訶薩授無
上道記餘如上説
從金華刹至此中間有世界名寶明是中有
佛號曰寶蓋今現在爲寶歩菩薩摩訶薩授
無上道記餘如上説
從寶明刹至此中間有世界名香彌樓是中
有佛號曰香象今現在爲無礙眼菩薩摩訶
薩授無上道記餘如上説
從香彌樓刹至此中間有世界名雜相是中
有佛號無邊自在力今現在爲不虚力菩薩
摩訶薩授無上道記餘如上説
從雜相刹至此中間有世界名清淨是中有
佛號不虚稱今現在爲不虚見菩薩摩訶薩
授無上道記餘如上説
從清淨刹至此中間有世界名功徳處是中
有佛號不思議功徳王明今現在爲明音菩
薩摩訶薩授無上道記餘如上説
從功徳處刹至此中間有世界名有徳是中
有佛號曰雜華今現在爲智精進菩薩摩訶
薩授無上道記餘如上説
從有徳刹至此中間有世界名安隱是中有
佛號曰安王今現在爲作安菩薩摩訶薩授
無上道記餘如上説
從安隱刹至此中間有世界名最高是中有
佛號華高徳今現在爲妙華菩薩摩訶薩授
無上道記餘如上説
從最高刹至此中間有世界名動是中有佛
號曰常悲今現在爲常憂菩薩摩訶薩授無
上道記餘如上説
從動刹至此中間有世界名常動是中有佛
號曰藥王今現在爲大悲莊嚴菩薩摩訶薩
授無上道記餘如上説
從常動刹至此中間有世界名堅固是中有
佛號求利世今現在爲智力菩薩摩訶薩授
無上道記餘如上説
從堅固刹至此中間有世界名不動是中有
佛號無邊心行今現在爲善住菩薩摩訶薩
授無上道記餘如上説
從不動刹至此中間有世界名普虚空是中
有佛號無邊自在力今現在爲衆助卿作
眼菩
薩摩訶薩授無上道記餘如上説
從普虚空刹至此中間有世界名琉璃明是
中有佛號無邊光今現在爲無量心莊嚴菩
薩摩訶薩授無上道記餘如上説
從琉璃明刹至此中間有世界名金明是中
有佛號無邊明丹作
眼今現在爲妙眼菩薩摩訶
薩授無上道記餘如上説
從金明刹至此中間有世界名無相是中有
佛號言音自在今現在爲難提菩薩摩訶薩
授無上道記餘如上説
從無相刹至此中間有世界名蓮華蓋是中
有佛號無邊虚空自在今現在爲觀定嚴菩
薩摩訶薩授無上道記餘如上説
從蓮華蓋刹至此中間有世界名蓋行列是
中有佛號曰宿王今現在爲蓮華徳菩薩摩
訶薩授無上道記餘如上説
從蓋行列刹至此中間有世界名寶網覆是
中有佛號上香徳今現在爲華手菩薩摩訶
薩授無上道記餘如上説
從寶網覆刹至此中間有世界名眞金是中
有佛號虚空徳今現在爲淨眼菩薩摩訶薩
授無上道記餘如上説
從眞金刹至此中間有世界名清淨是中有
佛號極高徳今現在爲徳眼菩薩摩訶薩授
無上道記餘如上説
從清淨刹至此中間有世界名無憂是中有
佛號曰作方今現在爲作明菩薩摩訶薩授
無上道記餘如上説
從無憂刹至此中間有世界名星宿是中有
佛號極高彌樓今現在爲安立菩薩摩訶薩
授無上道記餘如上説
從星宿刹至此中間有世界名雜相是中有
佛號無礙眼今現在爲雜衆菩薩摩訶薩授
無上道記餘如上説
從雜相刹至此中間有世界名香流是中有
佛號娑伽羅今現在爲三牟陀菩薩摩訶薩
授無上道記餘如上説
從香流刹至此中間有世界名衆香是中有
佛號曰持炬今現在爲破疑菩薩摩訶薩授
無上道記餘如上説
從衆香刹至此中間有世界名栴檀香是中
有佛號曰火相今現在爲衆稱菩薩摩訶薩
授無上道記餘如上説
從栴檀香刹至此中間有世界名善喜是中
有佛號善淨徳光今現在爲破賊徳菩薩摩
訶薩授無上道記餘如上説
從善喜刹至此中間有世界名喜生是中有
佛號曰智聚今現在爲利意菩薩摩訶薩授
無上道記餘如上説
從喜生刹至此中間有世界名流布是中有
佛號流布力王今現在爲勇健菩薩摩訶薩
授無上道記餘如上説
從流布刹至此中間有世界名大徳是中有
佛號功徳王眼丹作
明今現在爲利意菩薩摩
訶薩授無上道記餘如上説
從大徳刹至此中間有世界名堅固是中有
佛號曰現智今現在爲行精進菩薩摩訶薩
授無上道記餘如上説
從堅固刹至此中間有世界名不退是中有
佛號華高生徳今現在爲徳念菩薩摩訶薩
授無上道記餘如上説
從不退刹至此中間有世界名善分別是中
有佛號曰寶火今現在爲勇徳菩薩摩訶薩
授無上道記餘如上説
從善分別刹至此中間有世界名憂鉢羅是
中有佛號赤蓮華徳今現在爲徳守菩薩摩
訶薩授無上道記餘如上説
從憂鉢羅刹至此中間有世界名疑蓋是中
有佛號壞一切疑今現在爲無畏菩薩摩訶
薩授無上道記餘如上説
從疑蓋刹至此中間有世界名妙是中有佛
號曰善衆今現在爲得聲菩薩摩訶薩授無
上道記餘如上説
從妙刹至此中間有世界名衆徳是中有佛
號拘留孫今現在爲持炬菩薩摩訶薩授無
上道記餘如上説
從衆徳刹至此中間有世界名妙善是中有
佛號曰相王今現在爲勤心菩薩摩訶薩授
無上道記餘如上説
從妙善刹至此中間有世界名妙香是中有
佛號蓮華徳生今現在爲上智菩薩摩訶薩
授無上道記餘如上説
從妙香刹至此中間有世界名善相是中有
佛號曰放光今現在爲慈衆菩薩摩訶薩授
無上道記餘如上説
從善相刹至此中間有世界名雲陰是中有
佛號曰彌勒今現在爲華菩薩摩訶薩授無
上道記餘如上説
從雲陰刹至此中間有世界名光明是中有
佛號蓮華光明今現在爲法上菩薩摩訶薩
授無上道記餘如上説
從光明刹至此中間有世界名名稱是中有
佛號上法王相今現在爲阿疇那菩薩摩訶
薩授無上道記餘如上説
從名稱刹至此中間有世界名帝釋是中有
佛號無邊力今現在爲名聞慈菩薩摩訶薩
授無上道記餘如上説
從帝釋刹至此中間有世界名蓮華是中有
佛號勝山海今現在爲寶積菩薩摩訶薩授
無上道記餘如上説
從蓮華刹至此中間有世界名喜是中有佛
號釋迦文今現在爲帝王菩薩摩訶薩授無
上道記餘如上説
從喜刹至此中間有世界名常嚴是中有佛
號不虚見今現在爲勇徳菩薩摩訶薩授無
上道記餘如上説
從常嚴刹至此中間有世界名流布是中有
佛號無礙音聲今現在爲善住菩薩摩訶薩
授無上道記餘如上説
從流布刹至此中間有世界名常言是中有
佛號無量名徳明今現在爲歡喜菩薩摩訶
薩授無上道記餘如上説
從常言刹至此中間有世界名白相是中有
佛號無分別嚴今現在爲無礙嚴菩薩摩訶
薩授無上道記餘如上説
從白相刹至此中間有世界名栴檀香是中
有佛號無邊光今現在爲淨徳菩薩摩訶薩
授無上道記餘如上説
從栴檀香刹至此中間有世界名袈裟相是
中有佛號曰妙眼今現在爲寶手菩薩摩訶
薩授無上道記餘如上説
如是等一生補處菩薩摩訶薩無量無邊阿
僧祇衆從東方來集此世界到王舍城行詣
竹園頂禮佛足問訊訖已於一面坐
　　諸方品第十八
南方去此過于無量阿僧祇刹有佛號純寶
藏爲列宿菩薩摩訶薩授阿耨多羅三藐三
菩提記時列宿菩薩見大光明聞大音聲問
純寶藏佛言世尊是爲何佛光明音聲彼
佛答言善男子北方去此過于無量阿僧祇
刹彼有世界名曰娑婆是中有佛號釋迦文
今現在爲諸菩薩説斷衆生疑令衆歡喜菩
薩藏經是爲彼佛光明音聲彼衆會中有大
菩薩具足成就大願莊嚴十方恒沙諸世界
中尠有如是大莊嚴者時列宿菩薩白純寶
藏佛言世尊我欲往詣娑婆世界見釋迦文
佛禮事供養亦欲見彼不可思議具足莊嚴
諸大菩薩摩訶薩衆彼佛答言欲往隨意汝
以我言問訊釋迦文佛少病少惱氣力安不
汝當一心以安審慧遊彼世界所以者何彼
娑婆界諸菩薩等難勝難壞時列宿菩薩禮
彼佛足遶三匝已於彼佛土忽然不現如大
力士屈伸臂頃到此世界至王舍城詣竹
園中頂禮佛足却住一面白佛言世尊純
寶藏佛問訊世尊少病少惱起居輕利遊歩
強耶時佛問言純寶藏如來於彼世界遊
歩康耶彼菩薩言純寶藏世尊在彼世界安
隱無恙有如是等一生補處諸菩薩摩訶薩
無量無邊阿僧祇衆從南方來集此世界到
王舍城行詣竹園頂禮佛足覲問訊已於
一面坐西方去此過無量無邊阿僧祇刹有
世界名普樂是中有佛號離垢三世無礙莊
嚴今現在爲無邊自在現佛華莊嚴菩薩摩
訶薩授阿耨多羅三藐三菩提記是普樂世
界一切所有蓮華光明摩尼珠光及珠樹光
常照彼刹諸大蓮華一一皆廣一千由旬種
種雜寶以爲嚴飾諸蓮華香普熏十方無量
世界彼土所生諸菩薩衆其身長大一萬由
旬有大光明具足相好端嚴殊妙見者心歡
若發心欲遊諸世界覲見諸佛彼佛本願神
通力故即時東方所有世界乃至法性盡現
其前南西北方四維上下所有世界乃至法
性盡現無餘如一佛土一切皆以琉璃爲
地寶樹行列而爲莊嚴或有菩薩初發無上
菩提之心能行種種難行難捨或有菩薩
離諸法故得無生忍皆悉具足諸波羅蜜深
修佛法能現菩薩無量神力或有菩薩處兜
率天或從兜率降神母胎及生出家或坐道
場成無上覺或有能轉大法寶輪及大菩薩
圍遶説法究竟佛事而般泥洹普樂世界諸
菩薩衆不動本處皆悉能見彼佛世界於諸
國土最爲高顯釋迦文佛光明照彼其中所
有諸蓮華光摩尼珠光及珠樹光以佛光故
蔽不復現謦欬音聲亦遍彼界時無邊自
在力現佛華莊嚴菩薩見大光明聞是音聲
問離垢三世無礙嚴佛言世尊是爲何佛光
明音聲彼佛答言善男子東方去此過于無
量阿僧祇刹彼有世界名曰娑婆是中有佛
號釋迦文今現在爲諸菩薩説斷衆生疑令
衆歡喜菩薩藏經是爲彼佛光明音聲時無
邊自在力現佛華莊嚴菩薩白離垢三世無
礙嚴佛言世尊我欲往詣娑婆世界見釋迦
文佛禮事供養亦欲見彼具足莊嚴諸大菩
薩摩訶薩衆彼佛答言善男子汝今當自
現爲小身去諸所有蓮華莊嚴所以者何是
諸蓮華娑婆世界所不容受彼菩薩言唯然
世尊當現小身去諸蓮華彼佛答言欲往隨
意汝以我言問訊釋迦文佛少病少惱起
居輕利遊歩安耶時彼菩薩頂禮佛足遶三
匝已於彼佛土忽然不現如大力士屈伸臂
頃到此世界至王舍城行詣竹園頂禮佛足
却住一面白佛言世尊離垢三世無礙嚴佛
問訊世尊少病少惱起居輕利遊歩康耶時
佛答言離垢三世無礙嚴佛於彼世界遊歩
安耶彼菩薩言如是世尊離垢三世無礙嚴
佛在彼世界安隱無恙佛復問言汝見何利
來至此土彼菩薩言我以如來神通力故
能來至此世尊我在彼土亦見十方一切諸
佛彼諸菩薩常不生心欲至他土覲見諸佛
所以者何在彼國土悉見十方無量世界及
一切佛世尊我隨佛意以佛力故如一念頃
於彼世界忽然不現來到此土如是西方從
普樂刹至此中間次有無量華佛無量明佛
無量光佛無量光明佛無量自在力佛無量
力佛一蓋佛蓋行佛寶蓋佛宿王佛善
修佛明輪佛明王佛高佛丹無
佛廣徳佛
無邊光佛自在佛自在力佛無礙音聲佛大
雲光佛網聚佛覺華光佛蓮華自在佛山
王佛月衆増上佛放光佛妙肩佛不虚見
佛頂生王佛蓮華生佛如是無量阿僧祇等
佛世界中一生補處諸大菩薩摩訶薩衆從
西方來集此世界到王舍城行詣竹園頂禮
佛足覲問訊已於一面坐
爾時北方過于無量阿僧祇刹彼有世界
名蓋行列是中有佛號不虚稱今現在爲
發心即轉不退法輪菩薩摩訶薩授阿耨多
羅三藐三菩提記是菩薩見是光明聞是音
聲問不虚稱佛言世尊是爲何佛光明音聲
彼佛答言善男子南方去此過于無量阿僧
祇刹彼有世界名曰娑婆是中有佛號釋迦
文今現在爲諸菩薩説斷衆生疑令衆歡喜
菩薩藏經是大會中有諸菩薩具足成就不
可思議大願莊嚴十方衆生稱其名者即住
阿惟越致時發心即轉不退法輪菩薩白不
虚稱佛言我欲往詣娑婆世界見釋迦文佛
禮事供養亦欲見彼不可思議具足莊嚴大
菩薩衆彼佛答言欲往隨意汝以我言問訊
釋迦文佛少病少惱起居輕利遊歩康耶時
發心即轉不退法輪菩薩頂禮佛足遶三匝
已於彼佛土忽然不現如大力士屈伸臂
頃到此世界至王舍城行詣竹園頂禮佛足
却住一面而白佛言不虚稱佛問訊世尊少
病少惱起居輕利氣力安不時佛問言不虚
稱佛於彼世界遊歩康耶彼菩薩言不虚稱
佛在彼國土安隱無恙如是北方從不虚稱
佛世界中間次有不虚力佛不虚自在力佛
不虚光佛無邊精進佛娑羅王佛寶娑羅
佛一蓋嚴佛寶肩佛栴檀窟佛栴檀香佛
無邊明佛明輪佛彌樓嚴佛無礙眼佛無
邊眼佛寶生佛諸徳佛覺華生徳佛善住
意佛無邊力佛不虚徳佛寶力佛無邊嚴
佛無邊徳嚴佛虚空光佛無相音佛藥王
佛無驚佛離怖畏佛徳王明佛觀覺華生
佛虚空性佛虚空音佛虚空嚴生佛有如是
等無量無邊阿僧祇佛皆遣一生補處菩薩
從北方來集此世界到王舍城行詣竹園頂
禮佛足覲問訊已於一面坐
爾時下方過于無量阿僧祇刹彼有世界名
虚空清淨是中有佛號曰大目今現在爲
拘留孫提菩薩摩訶薩授阿耨多羅三藐三
菩提記時拘留孫提菩薩見大光明聞大音
聲問大目佛言世尊是爲何佛光明音聲彼
佛答言善男子上方去此過于無量阿僧祇
刹彼有世界名曰娑婆是中有佛號釋迦文
今現在爲諸菩薩説斷衆生疑令衆歡喜菩
薩藏經彼世界中有大菩薩具足成就不可
思議大願莊嚴皆集彼會時拘留孫提菩薩
白大目佛言世尊我欲往詣娑婆世界見釋
迦文佛禮事供養亦欲聞説斷衆生疑令衆
歡喜菩薩藏經及見彼土不可思議具足莊
嚴大菩薩衆彼佛答言欲往隨意汝以我言
問訊釋迦文佛少病少惱氣力安不時拘留
孫提菩薩頂禮佛足遶三匝已於彼佛土忽
然不現如大力士屈伸臂頃到此世界至王
舍城行詣竹園頂禮佛足却住一面白佛言
世尊大目如來問訊世尊少病少惱起居輕
利遊歩康耶時佛問言大目如來在彼世界
少病少惱氣力安不彼菩薩言大目世尊在
彼國土安隱無恙如是下方從大目佛世界
中間次有上徳佛大徳佛蓮華徳佛有徳
佛師子徳佛成利佛師子護佛師子頬佛
安立王佛梵彌樓佛淨眼佛不虚歩佛香
象佛香徳佛香彌樓佛無量眼佛香聚佛
寶窟佛寶彌樓佛安住佛善住王佛梵彌
樓佛娑羅王佛明輪佛明燈佛不虚精進
佛善思嚴佛師子佛衆貞實佛妙善住
王佛有如是等無量無邊阿僧祇界諸佛世
尊皆遣一生補處菩薩摩訶薩從下方來集
此世界到王舍城行詣竹園頂禮佛足覲問
訊已於一面坐
爾時上方過于無量阿僧祇刹有世界名栴
檀香明是中有佛號無邊高力王今現在爲
無量音菩薩摩訶薩授阿耨多羅三藐三菩
提記是無量音菩薩見大光明聞大音聲問
無邊高力王佛言世尊是爲何佛光明音
聲彼佛答言善男子下方去此過于無量阿
僧祇刹有一世界名曰娑婆是中有佛號釋
迦文今現在爲諸菩薩説斷衆生疑令衆歡
喜菩薩藏經是爲彼佛光明音聲彼世界中
有諸菩薩具足成就大願莊嚴時無量音菩
薩白無邊高力王佛言世尊我欲往詣娑婆
世界見釋迦文佛禮事供養亦欲見彼不可思
議具足莊嚴大菩薩衆彼佛答言欲往隨意
汝以我言問訊釋迦文佛少病少惱起居輕
利遊歩安耶時無量音菩薩頂禮佛足遶三
匝已於彼佛土忽然不現如大力士屈伸臂
頃到此世界至王舍城行詣竹園頂禮佛足
却住一面白佛言世尊無邊高力王佛問訊
世尊少病少惱起居輕利氣力安不時佛問
言無邊高力王佛於彼世界遊歩安耶彼菩
薩言如是世尊無邊高力王佛在彼世界安
隱無恙時彼菩薩問訊佛已於一面坐從無
邊高力王佛刹來次精進最高王佛破疑
佛善宿王佛然燈佛作明佛明彌樓佛明
輪王佛淨眼佛白蓋佛香蓋佛寶蓋佛
栴檀窟佛栴檀徳佛須彌肩佛寶明佛娑
羅王佛梵徳佛淨眼佛無驚怖佛離怖畏
佛妙肩佛上寶佛山王佛轉女相嚴佛無
邊嚴佛無上光佛網明相佛因王佛如是
無量阿僧祇等諸佛世界一生補處諸大菩
薩摩訶薩衆從上方來集此世界到王舍城
行詣竹園頂禮佛足覲問訊已於一面坐時
東南方過于無量阿僧祇刹彼有世界名佛
華生是中有佛號一切縁中能現佛相今
現在爲離憂菩薩摩訶薩授阿耨多羅三藐
三菩提記時離憂菩薩見是光明聞是音聲
問一切縁中能現佛相佛言世尊是爲何佛
光明音聲彼佛答言善男子西北方去此過
于無量阿僧祇刹彼有世界名曰娑婆是中
有佛號釋迦文今現在爲諸菩薩説斷衆生
疑令衆歡喜菩薩藏經是爲彼佛光明音聲
彼世界中有大菩薩具足成就不可思議大
願莊嚴時離憂菩薩白彼佛言我欲往詣娑
婆世界見釋迦文佛禮事供養亦欲見彼不
可思議具足莊嚴大菩薩衆彼佛答言欲往
隨意汝以我言問訊釋迦文佛少病少惱起
居輕利遊歩康耶時離憂菩薩頂禮佛足遶
三匝已於彼佛土忽然不現如大力士屈伸
臂頃到此世界至王舍城行詣竹園頂禮佛
足却住一面白佛言世尊一切縁中能現佛
相如來問訊世尊少病少惱氣力安不時佛
問言一切縁中能現佛相如來於彼世界少
病少惱遊歩康耶彼菩薩言一切縁中能現
佛相世尊在彼世界安隱無恙從一切縁中
能現佛相佛世界中間次有無邊縁中現佛
相佛蓮華敷力佛網明佛無邊明佛華佛
寶娑羅佛發心即轉法輪佛華聚佛増千光
佛無上光佛不動力佛無邊歩力佛無邊
願佛無量願佛無邊自在力佛無定願佛
轉胎佛轉諸難佛一切縁修行佛無縁莊嚴
佛虚空佛有徳佛如是無量阿僧祇等諸佛
世界一生補處諸大菩薩摩訶薩衆從東南
方悉來集此娑婆世界到王舍城行詣竹園
頂禮佛足覲問訊已於一面坐
時西南方過于無量阿僧祇刹有世界名善
吉是中有佛號曰吉利今現在爲成一切利
菩薩摩訶薩授阿耨多羅三藐三菩提記時
成一切利菩薩見大光明聞大音聲問吉利
佛言世尊是爲何佛光明音聲彼佛答言善
男子東北方去此過于無量阿僧祇刹彼有
世界名曰娑婆是中有佛號釋迦文今現在
爲諸菩薩説斷衆生疑令衆歡喜菩薩藏經
是爲彼佛光明音聲彼世界中有大菩薩具
足成就不可思議大願莊嚴若有衆生聞其
名者必得不退轉法時成一切利菩薩白彼
佛言我欲往詣娑婆世界見釋迦文佛禮事
供養亦欲見彼不可思議具足莊嚴大菩薩
衆彼佛答言欲往隨意汝以我言問訊釋迦
文佛少病少惱起居輕利遊歩安耶時成一
切利菩薩頂禮佛足遶三匝已於彼佛土忽
然不現如大力士屈伸臂頃到此世界至王
舍城行詣竹園頂禮佛足却住一面白佛言
世尊吉利如來問訊世尊少病少惱起居輕
利遊歩安耶時佛問言吉利如來安樂行不
彼菩薩言吉利世尊在彼世界安隱無恙時
成一切利菩薩覲問訊已於一面坐如是
西南方從吉利佛刹來次有吉利嚴佛尸棄
佛常精進佛善住佛無邊嚴佛無相嚴佛
普嚴佛作燈佛作明佛一藏佛一聚佛無
邊像佛無邊精進佛網光佛大神通佛明輪
佛觀智佛不虚稱佛壞諸怖畏佛無邊徳
王明佛離怖畏佛壞諸怨賊佛過諸魔界佛
無量華佛持無量徳佛無量音聲佛光聚佛
明徳佛離二邊佛無量覺華光佛無量聲佛
明彌樓佛娑羅王佛白面佛妙眼佛上
徳佛寶華佛寶生佛月華佛一切衆生嚴佛
轉一切生死佛無邊辯才佛無驚怖佛縁
一切辯才佛如是無量阿僧祇等諸佛世界
一生補處諸大菩薩摩訶薩衆從西南方來
集此娑婆世界到王舍城行詣竹園頂禮佛
足覲問訊已於一面坐
時西北方過于無量阿僧祇刹彼有世界名
栴檀香是中有佛號普香光今現在爲普明
菩薩摩訶薩授阿耨多羅三藐三菩提記時
普明菩薩見大光明聞大音聲問普香光佛
言世尊是爲何佛光明音聲彼佛答言善
男子東南方去此過于無量阿僧祇刹彼有
世界名曰娑婆是中有佛號釋迦文今現
在爲諸菩薩説斷衆生疑令衆歡喜菩薩藏
經是爲彼佛光明音聲彼佛世界中有諸
菩薩具足成就不可思議大願莊嚴時普明
菩薩白普香光佛言我欲往詣娑婆世界見
釋迦文佛禮事供養亦欲見彼不可思議具
足莊嚴大菩薩衆彼佛答言欲往隨意汝
以我言問訊釋迦文佛少病少惱起居輕利
遊歩安耶時普明菩薩頂禮佛足遶三匝
已於彼佛土忽然不現如大力士屈伸臂頃
到此世界至王舍城行詣竹園頂禮佛足却
住一面而白佛言普香光佛問訊世尊少
病少惱遊歩康耶時佛問言普香光佛氣力
安不彼菩薩言普香光佛在彼國土安隱無
恙時普明菩薩頂禮佛足覲問訊已却住一
面如是西北方從普香光佛世界中間次有
香明佛香彌樓佛香象佛香自在佛香窟
佛明輪佛光王佛蓮華生王佛佛丹無
一佛法
自在佛無邊法自在佛可樂佛愛徳佛散華
佛華蓋行列佛華窟佛金華佛香華佛彌
樓王佛善導師佛一切衆生最勝嚴佛轉
諸難佛善行嚴佛妙華佛無邊香佛普放光
佛普放香佛普光佛散華生得佛寶網
手佛極高王佛普照一佛土佛宿王佛妙見
佛安立王佛香流佛無邊智自在佛不虚嚴
佛不虚見佛無礙眼佛不動佛初發意佛
無邊眼佛燈上佛普照明佛光照佛一切世
界一切衆生不斷辯才佛無垢力佛無跡行
佛如是無量阿僧祇等諸佛世界一生補處
菩薩摩訶薩從西北方悉來集此娑婆世界
至王舍城行詣竹園頂禮佛足問訊訖已於
一面坐時東北方過于無量阿僧祇刹有世
界名衆歸是中有佛號滅一切憂今現在
爲不虚稱菩薩摩訶薩授阿耨多羅三藐三
菩提記時不虚稱菩薩見大光明聞大音
聲問滅一切憂佛言世尊是爲何佛光明音
聲彼佛答言善男子西南方去此過于無量
阿僧祇刹彼有世界名曰娑婆是中有佛
號釋迦文今現在爲諸菩薩説斷衆生疑令
衆歡喜菩薩藏經是爲彼佛光明音聲彼世
界中有諸菩薩具足成就不可思議大願莊
嚴時不虚稱菩薩白滅一切憂佛言世尊
我欲往詣娑婆世界見釋迦文佛禮事供養
亦欲見彼不可思議具足莊嚴大菩薩衆彼
佛答言欲往隨意汝以我言問訊釋迦文佛
少病少惱起居輕利氣力安不時不虚稱菩
薩頂禮佛足遶三匝已於彼佛土忽然不見
如大力士屈伸臂頃到此世界至王舍城行
詣竹園頂禮佛足却住一面白佛言世尊滅一
切憂佛問訊世尊少病少惱遊歩安耶時佛
問言滅一切憂佛少病少惱氣力安不彼菩
薩言滅一切憂佛在彼世界安隱無恙時不
虚稱菩薩頂禮佛足問訊訖已於一面坐
東北方有世界名離一切憂是中有佛號曰
離憂今現在爲大明菩薩摩訶薩授無上道
記餘如上説
從離一切憂刹來過六萬刹中間有世界名
喜樂是中有佛號喜生徳今現在爲報恩菩
薩摩訶薩授無上道記餘如上説
從喜樂刹至此中間有世界名安隱是中有
佛號曰安王今現在爲無難菩薩摩訶薩授
無上道記餘如上説
從安隱刹至此中間有世界名金網覆是中
有佛號上彌樓今現在爲師子彌樓菩薩摩
訶薩授無上道記餘如上説
從金網覆刹至此中間有世界名香明是中
有佛號曰妙香今現在爲聲徳菩薩摩訶薩
授無上道記餘如上説
從香明刹至此中間有世界名寶聚是中有
佛號憍陳若今現在爲大聚菩薩摩訶薩授
無上道記餘如上説
從寶聚刹至此中間有世界名堅固是中有
佛號曰勢徳今現在爲梵徳菩薩摩訶薩授
無上道記餘如上説
從堅固刹至此中間有世界名青蓮華是中
有佛號赤蓮華徳今現在爲華生菩薩摩訶
薩授無上道記餘如上説
從青蓮華刹至此中間有世界名白蓮華是
中有佛號白蓮華生今現在爲無有菩薩摩
訶薩授無上道記餘如上説
從白蓮華刹至此中間有世界名大音是中
有佛號大音眼今現在爲無上衆菩薩摩訶
薩授無上道記餘如上説
從大音刹至此中間有世界名香散丹作
嚴是
中有佛號曰上衆今現在爲善來菩薩摩訶
薩授無上道記餘如上説
從香嚴刹至此中間有世界名衆明是中有
佛號無邊明今現在爲徳藏菩薩摩訶薩授
無上道記餘如上説
從衆明刹至此中間有世界名栴檀香是中
有佛號月丹作
日出光今現在爲方等菩薩摩
訶薩授無上道記餘如上説
從栴檀香刹至此中間有世界名明是中有
佛號名流十方今現在爲十方流布力王菩
薩摩訶薩授無上道記餘如上説
從明刹至此中間有世界名月是中有佛號
星宿王今現在爲稱衆菩薩摩訶薩授無上
道記餘如上説
從月刹至此中間有世界名普明徳是中有
佛號無邊光明今現在爲無垢相菩薩摩訶
薩授無上道記餘如上説
從普明徳刹至此中間有世界名香明是中
有佛號上香彌樓今現在爲選擇菩薩摩訶
薩授無上道記餘如上説
從香明刹至此中間有世界名無畏是中有
佛號離怖畏今現在爲喜月菩薩摩訶薩授
無上道記餘如上説
從無畏刹至此中間有世界名上安是中有
佛號安隱生徳今現在爲定意菩薩摩訶薩
授無上道記餘如上説
從上安刹至此中間有世界名無邊明是中
有佛號無邊功徳月今現在爲喜月菩薩摩
訶薩授無上道記餘如上説
從無邊明刹至此中間有世界名莊嚴是中
有佛號一切功徳嚴今現在爲妙威儀菩薩
摩訶薩授無上道記餘如上説
從莊嚴刹至此中間有世界名蓮華散是中
有佛號曰華王今現在爲華生高徳菩薩摩
訶薩授無上道記餘如上説
從蓮華散刹至此中間有世界名雜相是中
有佛號不壞相今現在爲無勝菩薩摩訶薩
授無上道記餘如上説
從雜相刹至此中間有世界名堅固是中有
佛號宗守光今現在爲音二本
作普守菩薩摩訶
薩授無上道記餘如上説
從堅固刹至此中間有世界名樂戲是中有
佛號大威徳蓮華生王今現在爲智樂菩薩
摩訶薩授無上道記餘如上説
從樂戲刹至此中間有世界名樂是中有佛
號無異生行今現在爲無異行嚴菩薩摩訶
薩授無上道記餘如上説
從樂刹至此中間有世界名喜是中有佛號
一切上今現在爲上菩薩摩訶薩授無上道
記餘如上説
從喜刹至此中間有世界名樂徳是中有佛
號虚空淨王今現在爲彌樓王菩薩摩訶薩
授無上道記餘如上説
從樂徳刹至此中間有世界名喜樂是中有
佛號無相音聲今現在爲觀音定嚴菩薩摩
訶薩授無上道記餘如上説
從喜樂刹至此中間有世界名娑婆是中有
佛號寶最高徳今現在爲甚深菩薩摩訶薩
授無上道記餘如上説
從娑婆刹至此中間有世界名衆梵是中有
佛號曰梵徳今現在爲梵子菩薩摩訶薩授
無上道記餘如上説
從衆梵刹至此中間有世界名衆香是中有
佛號無礙香衆今現在爲帝徳菩薩摩訶薩
授無上道記餘如上説
從衆香刹至此中間有世界名衆華是中有
佛號彌樓明今現在爲娑伽羅菩薩摩訶薩
授無上道記餘如上説
從衆華刹至此中間有世界名然燈是中有
佛號曰大燈今現在爲雲光菩薩摩訶薩授
無上道記餘如上説
從然燈刹至此中間有世界名作名聞是中
有佛號華上光今現在爲樂法菩薩摩訶薩
授無上道記餘如上説
從作名聞刹至此中間有世界名多樂是中
有佛號作名聞今現在爲彌樓徳菩薩摩訶
薩授無上道記餘如上説
從多樂刹至此中間有世界名安立是中有
佛號曰名慈今現在爲師子力菩薩摩訶薩
授無上道記餘如上説
從安立刹至此中間有世界名娑羅是中有
佛號娑羅王今現在爲山王菩薩摩訶薩授
無上道記餘如上説
從娑羅刹至此中間有世界名照明是中有
佛號無邊光今現在爲不虚歩力菩薩摩訶
薩授無上道記餘如上説如是無量阿僧祇
等諸佛世界一生補處菩薩摩訶薩從東北
方悉來集此娑婆世界到王舍城行詣竹園
頂禮佛足覲問訊已於一面坐
時此三千大千世界諸大威徳天龍夜叉揵
闥婆阿修羅迦樓羅緊陀羅摩訶羅伽人非
人等及一生補處諸大菩薩摩訶薩衆充滿
其中無空缺處而此大衆以佛神力皆悉容
受不相妨閡
佛説華手經卷第五

佛説華手經卷第六
　　後秦龜茲國三藏鳩摩羅什奉　　詔譯
　　三昧品第十九
爾時世尊見諸大衆普皆集會即於坐上入
佛首楞嚴三昧從首楞嚴三昧起入佛妙金
剛三昧從妙金剛三昧起入佛知十方言音
差別三昧從知十方言音差別三昧起入佛
無量莊嚴三昧從無量莊嚴三昧起入佛師
子月三昧從師子月三昧起入佛師子奮迅
三昧從師子奮迅三昧起入佛無邊縁三昧
從無邊縁三昧起入佛光王三昧從光王三
昧起入佛妙陀羅尼三昧從妙陀羅尼三昧
起入佛無相生三昧從無相生三昧起入佛
師子自在力三昧從師子自在力三昧起入
佛淨月三昧從淨月三昧起入佛一相嚴三
昧從一相嚴三昧起入佛衆相嚴三昧從衆
相嚴三昧起入佛無邊光三昧從無邊光三昧
起入佛大海三昧從大海三昧起入佛起
一切法海法性定三昧從起一切法海法性
定三昧起入佛示無邊願縁三昧從示無邊
願縁三昧起入佛生一切無邊自在法三昧
從生一切無邊自在法三昧起入佛一切法
無住處三昧從一切法無住處三昧起入佛
無邊光高華三昧從無邊光高華三昧起入
佛一切法思量淨印三昧從一切法思量淨
印三昧起入佛一切法無垢印三昧從一切
法無垢印三昧起入佛示無邊佛自在力三
昧從示無邊佛自在力三昧起入佛一切衆
生滅相三昧從一切衆生滅相三昧起入佛
一切法如來所行三昧從一切法如來所行
三昧起入佛示無邊自在神通莊嚴三昧從
示無邊自在神通莊嚴三昧起入佛三世無
礙一切法性定三昧從三世無礙一切法性
定三昧起入佛一切法中得自在力三昧從
一切法中得自在力三昧起入佛攝一切法
海自在印三昧從攝一切法海自在印三昧
起入佛堅固三昧從堅固三昧起入佛善通
達三昧從善通達三昧起入佛無動三昧從
無動三昧起入佛觀見一切法三昧從觀見
一切法三昧起入佛普明三昧從普明三
昧起入佛普觀印三昧從普觀印三昧起入
佛無明闇三昧從無明闇三昧起入佛無見
三昧從無見三昧起入佛一切法無礙無取
三昧從一切法無礙無取三昧起入佛無盡
相三昧從無盡相三昧起入佛無盡定三昧
從無盡定三昧起入佛無盡縁三昧從無盡
縁三昧起入佛一寶相三昧從一寶相三昧
起入佛大莊嚴三昧從大莊嚴三昧起入佛
無邊莊嚴三昧從無邊莊嚴三昧起入佛無
瞋恨三昧從無瞋恨三昧起入佛示一切衆
生善根三昧從示一切衆生善根三昧起入
佛一切衆生種善根因縁三昧從一切衆生
種善根因縁三昧起入佛一切入三昧從一
切入三昧起入佛一切法淨行三昧從一切
法淨行三昧起入佛不現一切法三昧從不
現一切法三昧起入佛照明莊嚴一切菩薩
三昧從照明莊嚴一切菩薩三昧起入佛淨
一切聲聞眼三昧從淨一切聲聞眼三昧起
入佛一切衆生種無礙淨善根三昧從一切
衆生種無礙淨善根三昧起入佛息三惡
趣苦惱三昧從息三惡趣苦惱三昧起入佛
一切佛土中衆生種善根三昧從一切佛土中
衆生種善根三昧起入佛不動變三昧佛在
是不動變三昧中時淨居諸天以偈讃曰
　　　　佛住不動變　威徳如須彌　　　　
　　　　壞諸外道論　特映大千界　　　　
　　　　其心不能見　入無依止定　　　　
　　　　入定而無依　是佛不思議　　　　
　　　　爲壞衆疑網　哀愍故説法　　　　
　　　　無疑常處定　三明出三界　　　　
　　　　大智徳菩薩　今皆集此會　　　　
　　　　佛無疑在定　唯願決衆疑　　　　
　　　　佛定不依眼　亦復非不依　　　　
　　　　非二無眼相　是定聖所讃　　　　
　　　　在定若依眼　佛則爲虚誑　　　　
　　　　知眼無所有　故佛定無依　　　　
　　　　佛不依六根　亦復非不依　　　　
　　　　外道迷此議　世間所不解
求法品第二十
爾時世尊從不動變三昧安祥而起告舍
利弗諸菩薩摩訶薩有四法行得不退智獲
大慈悲諸三昧慧亦能無礙逮佛十力又於
諸法得分別慧得無礙辯無斷辯捷疾辯樂説
辯深辯利辯無礙辯得諸總持常見諸佛
以信出家奉修正法世世所生財利無匱眷
屬無減色像無乏身無殘漏眼耳鼻舌身根無
毀言辭無短心智無闇不行邪道志無散
亂念無錯謬憶本昔事得上慚愧常善思量
離一切惡世世轉身不忘正念不失本願謂
諸佛所殖無量果衆善根本無我我所但爲
一切衆生共之無衆生相雖分別法無所依
止以無依故魔若魔民及諸邪道不能沮
壞必至道場坐道場已住一切法思量淨印三
昧以一念相應慧諸所有法可知可識可得可
斷可證可修若有漏若無漏若世間若出世
間若近若遠若麁若細若長若短若於過
去未來現在若心所行若智所行若心所量
若智所量若心所縁若智所縁若心所相
若智所相若在心數若在法數若衆生數若
假名有若實法有總相別相及諸説者所因
説法若所説事以何故説若以語言若以事
相若垢若淨一切世間種種言辭所謂眼諸
名字耳鼻舌身意諸名字首足髮毛種種支
體此諸名字亦外法中所有一切地水火風種
種生處差別名字日月名字梵釋諸天夜叉
名字隨其相有隨其相説隨所分別及所貪
著若因若縁若道若行若縛若解若方便若
轉進若智若慧若智方便及諸世間種種技
術若好若醜如是等事住一切法思量淨印
三昧以一念相應慧通達究竟斷煩惱習一
切無餘何等爲四舍利弗有菩薩摩訶薩建
大乘心爲深利益多衆生故發大莊嚴作如
是念一切衆生貪欲瞋恚愚癡熾盛空無善
行死墮大坑少可救者我今當爲此等衆生
集大智藥以救療之令出三界當爲衆生作
不請師治之令得不壞相法謂不壞色受想
行識亦得不壞至涅槃道諸菩薩等發是心
時爲求法故起大莊嚴何謂爲法諸有能
助無上菩提集諸佛法謂斷衆疑令衆歡喜
菩薩藏經讀誦受持如説修行隨諸衆生根
有利鈍而爲演説菩薩如是專求法時乃至
能得一四句偈甚深方便有要義趣佛之所
説若受若持讀誦書寫乃至能爲一人演説
先作是願欲令此人隨順是義一切衆生亦
皆得解菩薩以是説法因縁當得最上佛所
聽許智者所讃如是四法何謂爲四一於佛
法得不斷念及決定念二身能作堪受法
器三爲諸佛對揚法化四能逮得諸陀羅尼
世世轉身能生佛法所生不墮邪見之門於
佛法中常樂出家厭離五欲是爲四法菩薩
以是四法善根因縁當得十法何謂爲十於
諸法中能斷疑悔知諸衆生心之所樂能得
諸佛無礙解脱以是解脱故佛身毛孔一一
皆出百千萬億無數光明一一光照百千萬
億阿僧祇界光光皆有百千萬億阿僧祇數
妙寶蓮華一一華上皆有坐佛一一諸佛以
一説法悉能度脱百千萬億無數衆生得不
壞法如來以是解脱力故一一毛孔所現光
明皆出百千萬億火焔如須彌山亦出恒沙
諸大流水以是無礙解脱力故能以三千大
千世界内一毛孔棄著他方過乎無量恒
沙國土而諸衆生無所嬈害亦復不覺有往
來想舍利弗以是無礙解脱力故能解十
方一切衆生言辭差別亦悉了知十方世界
一切衆生百千萬億阿僧祇劫心念相續亦
斷無量阿僧祇界無佛法處衆生所礙又以
無疑解脱力故能知衆生調伏熾然及次第
心知一切法差別之相亦決定知畢竟皆空
而於是中無我我所捨離一切諸有爲相所
以者何如來推求有爲法中多諸過患離諸
功徳無一可取以如是知故得此法舍利弗
如來以是解脱力故復有四法何謂爲四一
者悉斷煩惱及習二者佛行時若生衆生觸
其足者七日受樂三者如來右迴身時地深
八萬四千由旬如輪旋轉四者常定初無退
失舍利弗取要言之菩薩求法盡能攝取
一切佛法爾時世尊欲明此義而説偈曰
　　　　若人求佛智　及欲大慈悲　　　　
　　　　到智慧彼岸　當深恭敬法　　　　
　　　　欲得大神通　能動三千界　　　　
　　　　及知衆生心　當深恭敬法　　　　
　　　　若欲以一念　遍知一切心　　　　
　　　　是心無形色　如幻不堅固　　　　
　　　　以恭敬法故　常得上果報　　　　
　　　　亦能證諸佛　無量無邊法　　　　
　　　　以恭敬法故　常得不失念　　　　
　　　　在在所生處　正念常増長　　　　
　　　　以恭敬法故　常不失妙色　　　　
　　　　所生常端正　身分皆具足　　　　
　　　　能得値諸佛　値佛心信樂　　　　
　　　　以心清淨故　能深供養佛　　　　
　　　　世世所生處　信力常増長　　　　
　　　　離穢惡五欲　常樂行出家　　　　
　　　　以是信力故　安住持戒中　　　　
　　　　但爲求禪定　不以戒自高　　　　
　　　　常樂得諸禪　而不以爲法　　　　
　　　　以求眞智慧　能斷滅諸漏　　　　
　　　　常樂行智慧　而不取慧相　　　　
　　　　但以無相慧　深求諸佛法　　　　
　　　　得諸法慧明　佛所讃總持　　　　
　　　　堪任爲法器　佛神通所護　　　　
　　　　是人以佛護　得四無礙智　　　　
　　　　辯才無有量　利衆故説法　　　　
　　　　三時守護法　初中及最後　　　　
　　　　常爲佛所讃　能大利衆生　　　　
　　　　爲諸天所護　龍神等恭敬　　　　
　　　　諸佛所護念　名聞振十方　　　　
　　　　名稱常不減　好行諸善行　　　　
　　　　終不樂非法　常修行佛道　　　　
　　　　常照然法明　蠲除衆狐疑　　　　
　　　　能淨智慧性　滅衆生憂惱　　　　
　　　　安住於正路　終不説邪徑　　　　
　　　　修行最勝法　所謂無上道　　　　
　　　　是人不依心　亦復非不依　　　　
　　　　知心法如幻　故無所依止　　　　
　　　　以此無依心　常修行佛道　　　　
　　　　遊行大衆聚　而心無所著　　　　
　　　　樂遊化諸方　適無所繋處　　　　
　　　　不貪名利養　離親及諸情　　　　
　　　　無有諸瑕穢　心淨如虚空　　　　
　　　　誰見是菩薩　而不恭敬者　　　　
　　　　是故聞此法　應當一心學　　　　
　　　　得是佛法故　能大利衆生　　　　
　　　　於是妙法中　無有所限礙　　　　
　　　　我説是正道　唯智者所學
復次舍利弗若菩薩摩訶薩爲求法故當學
多聞多聞方便何謂多聞多聞方便舍利弗
其多聞者從他所聞多聞方便者能自思量
專心正念從他聞者諸佛所説順道之言所
謂修多羅祇夜闍伽羅那伽陀憂陀那尼陀
那阿波陀那伊帝渭多伽闍多伽廣經
未曾有經優波提舍是則名曰從他所聞順
道之言何謂思量專心正念於法方便善知
五陰十二入十八界十二因縁從縁生法是白
是黒是好是醜分別簡擇皆入法性法相法
位如是通達名爲正念所以者何舍利弗如
來方便演説五陰而非五陰説十二入及十
八界而非界入説十二因縁而非因縁説法
從縁生而無定相爲度衆生作如是説是故
汝等當依於義莫依於語凡夫無智隨逐言
説智者隨義舍利弗何謂言説所有言音
文字差別取相推求可知可識可見可斷可
證可修有相無相隨心心數可疑悔處有此有
彼分別宣示如是等法皆名言説舍利弗何
謂爲義言説所示是名爲義若分別義即名
言説是故舍利弗當知義者不可言説以斯
義故我經中説如來不與世間共諍世間與
我諍舍利弗唯有如來能方便説陰界諸入
十二因縁從縁生法餘無能者舍利弗佛所
説法及選擇法無有諍訟何謂爲法云何選
擇舍利弗眼即是法耳鼻舌身意即是法所
以者何是眼過去未來尚空何況現在所以
者何眼性自爾是故名法耳鼻舌身意去來
尚空何況現在所以者何意性自爾故名
爲法云何選擇選擇眼者眼從縁生空無定
相若有定相應眼得眼若眼得眼則有二眼
如是亦應内有見者有如此咎耳鼻舌身意
亦如是如是選擇名爲法眼於此義中正見
大士應當觀察眼假名字眼及眼法是三事
中何者爲實作如是知三事皆空但有言説
無一眞實所以者何諸有言説皆是識處識
所知法皆是世間若世間法非出世間不出
世間是外道義若外道義則非佛説所以者
何佛所言説有出世間出世間法則無言
説言語道斷心行處滅是故如來雖復言
説而無所著亦不決定分別眼相從善不善
業因縁生所以者何眼是有分何謂有分從
十二縁出生三有舍利弗何故名有分自
念我當得如是眼種種分別好樂眼果以受
諸塵著眼是我眼是我所故名有分復次衰
滅而復熾然一切苦惱謂我我所墮在二邊
故名有分舍利弗譬如銅器撃之有聲汝謂
此聲爲從外來爲在内有答言世尊是聲
但從衆因縁有非内非外佛告舍利弗汝
已達此衆縁法耶答言不也佛言此聲本
無所有但假衆縁誑惑耳根如是凡夫於空
眼中而生貪著眼中眼相終不可得如是推
求無所貪著是名選擇所謂無眼亦無眼相
耳鼻舌身意亦如是爾時世尊欲明此義而
説偈言
　　　　雖説眼無常　眼即無所有　　　　
　　　　若眼無所有　誰爲無常者　　　　
　　　　雖説耳無常　耳即無所有　　　　
　　　　若耳無所有　誰爲無常者　　　　
　　　　雖説鼻無常　鼻即無所有　　　　
　　　　若鼻無所有　誰爲無常者　　　　
　　　　雖説舌無常　舌即無所有　　　　
　　　　若舌無所有　誰爲無常者　　　　
　　　　雖説身無常　身即無所有　　　　
　　　　若身無所有　誰爲無常者　　　　
　　　　雖説意無常　意即無所有　　　　
　　　　若意無所有　誰爲無常者　　　　
　　　　隨是十二入　故有十二名　　　　
　　　　若隨十二名　應有十二入　　　　
　　　　因地水火風　和合故名人　　　　
　　　　凡夫隨名字　如狗逐瓦石　　　　
　　　　若人不隨名　亦不分別我　　　　
　　　　知我但假名　是人得寂滅　　　　
　　　　寂滅中無法　可名寂滅者　　　　
　　　　如是説無説　無説即寂滅　　　　
　　　　是法中無去　亦無有去者　　　　
　　　　若人通達此　則知寂滅相　　　　
　　　　若滅心行處　斷諸語言道　　　　
　　　　無我無衆生　是名爲寂滅　　　　
　　　　不分別有無　是分別亦空　　　　
　　　　若心想泥洹　是心亦非有　　　　
　　　　於法不見遠　亦復不見近　　　　
　　　　得是慧眼者　自知寂滅義　　　　
　　　　若人聞是法　能正觀察者　　　　
　　　　當斷諸疑悔　癡冥盡無餘　　　　
　　　　無疑亦無悔　善寂無所畏　　　　
　　　　決定住實相　於法無所礙　　　　
　　　　菩薩摩訶薩　能自除惑網　　　　
　　　　哀愍衆生故　爲斷法中疑　　　　
　　　　以是上妙論　顯示法實相　　　　
　　　　爲滅諸戲論　汝等勿生疑　　　　
　　　　言説皆諍訟　因之墮惡趣　　　　
　　　　若人貪著此　不任演正法　　　　
　　　　如是名隨義　則無有憂患　　　　
　　　　亦近無上道　能行是義故
復次舍利弗菩薩摩訶薩於四事中應勤精
進何謂爲四爲出家故勤行精進於遠離處
勤行精進於佛教中勤行精進見苦衆生勤
行精進爲疾逮得無上菩提作是念言我當
何時得大智慧滅衆生苦而爲説法舍利弗
我當爲汝説諸菩薩勤行精進能疾得成無
上菩提汝當諦聽舍利弗乃往過去無量無
邊不可思議阿僧祇劫爾時有佛號曰安王
壽七萬歳爲聲聞衆三會説法其初會者二
十億人得阿羅漢第二大會四十億人得阿
羅漢第三大會六十億人亦得阿羅漢時
閻浮提極大廣博九萬由旬中有八萬四千
大城一一皆長十二由旬廣七由旬金銀琉
璃頗梨眞珠車𤦲馬瑙七寶合成其城第一
清淨莊嚴人民熾盛豐樂安隱其城七重有
七重塹倶亦七寶一一塹中皆有流水周迴
圍遶青黄赤白雜色蓮華羅列水上鳧鴈鴛
鴦鴻鵠孔雀猩猩異類遊戲其中諸塹岸
上皆有七寶七重行樹金樹銀枝碼瑙爲
條琉璃爲葉頗梨爲華車𤦲爲果赤眞珠
根銀樹金枝頗梨爲條琉璃爲葉車𤦲爲
華瑪瑙爲果赤眞珠根琉璃樹者珊瑚爲
枝車𤦲爲條瑪瑙爲葉銀華金果頗梨爲
根車𤦲樹者瑪瑙爲枝珊瑚爲條銀葉金華
頗梨爲果琉瑙爲根瑪瑙樹者珊瑚爲枝銀
條金葉頗梨爲華琉璃爲果車𤦲爲根珊瑚
樹者金枝銀條頗梨爲葉琉璃爲華車𤦲爲
果瑪瑙爲根諸城各有八萬園林縱廣正等
二十由旬七寶牆壁七重圍遶其諸園中皆
有七寶七重樓閣七寶欄楯七寶羅網彌覆其
上寶塹七重莊嚴如城是園林中有種種樹
謂栴檀樹諸沈水樹迦羅那等種種香樹
諸音樂樹亦有種種華樹果樹器物諸樹衆
飮食樹其中亦有金樹銀樹琉璃頗梨車𤦲
瑪瑙珊瑚諸樹有種種華所謂阿提目多華
薝蔔華婆梨師華陀㝹伽梨華文陀羅
華和利華多羅利華劬多羅利華曼
陀羅華五色華月上華有如是等種種諸
華園中各有七百大池縱廣五里八功徳水
充滿其中其池皆以七寶莊嚴底布金沙有
四寶梯寶網羅覆青黄赤白雜色蓮華遍布
水上時閻浮提王名曰健徳於此八萬四千
大城皆置宮殿一一宮殿皆有八萬四千婇
女以爲眷屬於諸城中有一大城其城廣大
四十由旬長八十由旬是健徳王止住其中
此城皆以殊勝七寶莊嚴如上豐樂安隱人
民充滿此大城中有王宮宅方十由旬妙七
寶成是宮宅中有諸殿堂種種樓館中有大
殿名曰法殿端嚴殊妙如釋勝殿此宮宅中
有好園林名爲善法是園林中有種種樹華
樹香樹諸音樂樹及瓔珞樹衣服飮食種種
諸樹其中亦有七寶諸樹莊嚴其園是王宮
宅方整嚴事廣博高顯有大高臺七寶嚴飾
七寶幃帳張設其中舍利弗是健徳王第一
夫人生一太子昔曾供養無量諸佛端正殊
妙衆所愛敬有大威相福徳具足王與大城
令住其中太子生日此城中有四十億女一
時倶生王即告勅令給太子以爲眷屬王
及夫人集諸大臣與子立字名曰妙徳太
子生時諸天歡喜鼓衆伎樂雨曼陀羅華倶
發聲言妙徳太子今出於世今出於世故名
妙徳是時太子漸以長大與衆婇女眷屬圍
遶入園遊觀乘栴檀船五欲自娯時於水
中見佛身相端正第一淨踰火金明過日
月如眞金聚如金山焔如嚴寶柱三十二相
八十種好身出百千萬億光明處弟子衆圍
遶説法太子見已作如此念是人端正儀相
挺特我今何爲不得是身當發心時佛相不
現以不見故心生憂惱便不復與婇女娯樂
不近女色從船而下上七寶樓結加趺坐
心自念言何時當得如佛身相時諸婇女欲
來娯樂太子遙見心生厭離閉門不前作如
此念是諸衆生貪欲熾盛多諸惱患我願欲
得此大智慧最勝之身若我與此貪欲惱病
衆生同者有何差別我是行人彼非行者是
諸衆生瞋恚熾盛多諸惱患我願欲得是大
智慧最妙之身我若與此瞋恚惱病衆生同
者有何差別我是行人彼非行者當自調伏
於衆生中不生瞋惱是諸衆生愚癡充滿多
諸惱患我願欲得此大智慧最上妙身我若
與此愚癡惱病衆生同者有何差別我是行
人彼非行者是諸衆生慳嫉所纒多諸惱患
我若同此慳嫉衆生有何差別我當滅諸貪
欲恚癡於衆生中起大慈悲爲求正道以是
正道捨離一切貪欲瞋恚愚癡慳嫉諸不善
心既生如是厭離心故便深樂法不貪嬉戲
獨坐思惟離諸憒閙時健徳王及大夫人倶
聞太子不樂嬉戲厭離五欲見諸婇女制不
令入便生念言誰爲不可嬈亂太子令不復
喜五欲娯樂厭見女色我等便可自往問之
作是念已王及夫人往太子所説偈問言
　　　　汝法殿清淨　婇女亦充滿　　　　
　　　　諸樹莊嚴園　汝何故不樂　　　　
　　　　如是大城中　法殿甚高廣　　　　
　　　　遍見四天下　汝何故不樂　　　　
　　　　何人爲不可　嬈亂汝心者　　　　
　　　　汝今愁獨處　如商人失寶　　　　
　　　　我爲汝父母　當具以實答　　　　
　　　　何人今可治　我得自在故
爾時太子以偈答言
　　　　無人爲不可　如何當妄言　　　　
　　　　勿以惡加人　但當自治心　　　　
　　　　我遊戲水上　見佛身相好　　　　
　　　　如閻浮金聚　光明照十方　　　　
　　　　珠光及日月　火燈星宿光　　　　
　　　　佛光映不現　我見如是相　　　　
　　　　即時願欲得　如是智慧身　　　　
　　　　當度老病死　癡惱苦衆生　　　　
　　　　得身相智慧　勢力不思議　　　　
　　　　當廣利衆生　令得出生死　　　　
　　　　我息諸欲樂　婇女及眷屬　　　　
　　　　今出家行道　隨學當作佛　　　　
　　　　出家披法服　勤修習善法　　　　
　　　　父母可出家　倶共修是道　　　　
　　　　當修行正法　在五欲不安　　　　
　　　　愛欲害善法　欲縛最堅牢　　　　
　　　　餘無能斷者　唯我獨遠離　　　　
　　　　行是遠離故　當得佛智慧　　　　
　　　　佛法中出家　若作障礙者　　　　
　　　　是人則無利　我哀彼故説　　　　
　　　　國財子何益　富貴皆無常　　　　
　　　　若今不放捨　不久亦分散　　　　
　　　　以因出家故　能生衆善法　　　　
　　　　往來生死中　世世受衆苦　　　　
　　　　如是展轉生　空無決定子　　　　
　　　　於法無正觀　但著假名字　　　　
　　　　莫以子起罪　共於法出家　　　　
　　　　我久離諸難　倶是無難時　　　　
　　　　得具足人身　久乃信善法　　　　
　　　　得値安王佛　今可共出家
妙徳太子説是偈已即便行詣安王佛所頭
面禮足合掌向佛而説偈言
　　　　我生魔網中　増長諸邪行　　　　
　　　　今欲壞裂之　願佛聽出家　　　　
　　　　我父縛堅固　自亦處畏縛　　　　
　　　　斯無堅實樂　但是衆苦本　　　　
　　　　今欲解衆縛　壞裂衆魔網　　　　
　　　　於佛法出家　成佛兩足尊　　　　
　　　　我深畏諸欲　受欲終無安　　　　
　　　　欲爲癡畏法　當捨行佛道
舍利弗時安王佛即聽妙徳出家受戒有諸
人衆八萬四千并餘眷屬及婇女等皆隨出
家復有百億諸善知識亦隨出家王聞太子
出家學道即嚴四兵從諸大臣詣安王佛頭
面禮足於一面立合掌向佛而説偈言
　　　　出家無惱熱　寂滅安不動　　　　
　　　　是衆樂之本　願依佛出家　　　　
　　　　捨國財妻子　及所珍眷屬　　　　
　　　　受諸欲無厭　是法常弊穢　　　　
　　　　若受妙五欲　凡小智所行　　　　
　　　　修佛所讃法　滅一切衆苦　　　　
　　　　捨國城所有　施佛及衆僧　　　　
　　　　願佛聽出家　成佛普見尊　　　　
　　　　爲大利衆生　度一切苦惱　　　　
　　　　欲令離諸難　離難得寂滅　　　　
　　　　時佛歡喜讃　善哉發大心　　　　
　　　　能敬佛深智　善來聽出家　　　　
　　　　王既聞聽許　心生大歡喜　　　　
　　　　必成兩足尊　蒙佛安慰故　　　　
　　　　時王即出家　及諸四種兵　　　　
　　　　皆發菩提心　當成無上道　　　　
　　　　是衆出家已　皆逮無生忍　　　　
　　　　於此處命終　悉得生天上　　　　
　　　　得値大名聞　二十億諸佛　　　　
　　　　皆於諸佛所　出家行正法　　　　
　　　　是等常精進　得智無所畏　　　　
　　　　能大利衆生　令脱無量苦　　　　
　　　　所値遇諸佛　皆受持正法　　　　
　　　　但爲廣流布　而不惜身命　　　　
　　　　得如是大果　最上妙智慧　　　　
　　　　證不思議法　誰不求佛道
佛告舍利弗汝謂彼時健徳王者爲異人乎
即我身是妙徳太子堅意菩薩摩訶薩是如
是舍利弗菩薩摩訶薩以樂法故見諸衆生
煩惱苦逼起大慈悲教化令住善法因縁漸
得解脱復次舍利弗諸菩薩摩訶薩樂深法
故而求深法亦爲衆生説是深法何謂深法
諸精進者之所能行其精進者即諸菩薩摩
訶薩衆求無上道不退者是斯等皆能深達
諸法云何深達若求眼相即是假名非爲
深達法相名爲非内非外非我我所非垢非
淨不生不滅所以者何性常自爾如是法性
無作非作是名通達眼甚深法求耳鼻舌身
意相者即是假名非爲深達法相名爲非内
非外非我我所非垢非淨不生不滅所以者
何性常自爾如是法性無作非作是名通達
意甚深法舍利弗甚深達者即法實相若
取法空即是妄取若取無相是則爲相若取
無願是亦爲願舍利弗法性本來不増不減
是則名爲深達諸法故説菩薩摩訶薩等爲
精進者舍利弗以何義故説名菩薩能諦了
知無衆生法故名菩薩復次是人所行智慧
爲首故名菩薩又令衆生知所行法皆無所
有故名菩薩又舍利弗無所有義是菩薩義
無所顯示是菩薩義故菩薩義無二無等又
舍利弗不過不沒是名菩薩又舍利弗空是
菩提何謂爲空無一切法故名爲空舍利弗
若於法中乃至決定有毫末相即是著相著
我著人著衆生相著諸法相是空法中無此
諸相故名爲空空即菩提以是義故一切諸
法皆名菩提舍利弗汝當隨順如來教行勿
違逆也所以者何諸佛菩提第一甚深一切
凡夫所不能及舍利弗且置凡夫一切聲
聞辟支佛人不見不觀亦不能達諸佛菩
提雖盡知見無生智觀以何法盡名爲盡
智無法可盡諸法離盡入畢竟盡故名盡智
而不能知於念念中爾所滅盡爾所未盡故
説聲聞辟支佛人不能通達諸佛菩提舍利
弗無生智者於諸法中尚無少生能如是知
名無生智而不能知於念念中爾所無生及
未無生一切聲聞辟支佛人無如是智是故
佛智名爲無等餘無及故復次是智等無邪
正故名平等舍利弗如來慧者正覺究盡無
有錯謬故名佛慧是佛智慧無邊無量阿僧
祇劫求之乃得故名爲覺舍利弗何故如來
名爲覺者一切衆生長寢生死若過若沒不
能通達唯有菩薩獨能覺悟故名覺者又舍
利弗正覺諸法故名覺者云何正覺知一切
法非法非非法非垢非淨亦非過去未來現
在隨順是相故名覺者亦覺無法若生若滅
若來若去故名覺者舍利弗是覺義者無量
無邊不可思議難得崖底譬如大海其水一
味不増不減悉受衆流而不盈溢漸次轉深
甚深第一舍利弗如來大海亦復如是空
無生滅一解脱味次第説法名漸轉深得一
切智名深第一究盡通達無上菩提一切法
中無錯謬故名無増減一切問難無能窮盡
故名難減能集一切諸善功徳名受衆流
舍利弗若我盡説如來義者誰能堪受如娑
伽羅龍王欲降大雨但注大海餘無能受
如來亦爾若盡開演佛智慧者一切衆生乃
至聲聞及辟支佛無能堪受但諸菩薩發大
乘心佛伽神力則能受持舍利弗世有四
事爲最難得何謂爲四得人身難生中國
難信佛法難既信解已能問所應是爲甚
難此四難事汝等皆得今當問佛諸法中疑
我今聽汝一切世間諸天人等恣意所問如
來不久當入涅槃無從後悔時舍利弗即從
座起偏袒右肩右膝著地合掌向佛白佛
言世尊欲有所問唯願聽許佛言已聽今
隨意問當爲汝等隨所問答舍利弗言唯然
世尊我今當爲上行菩薩諮問如來即説偈
言
　　　　安住上功徳　修淨道高尊　　　　
　　　　樂行柔和忍　當問如是行　　　　
　　　　菩薩云何施　施已心歡喜　　　　
　　　　云何發善心　當大利衆生　　　　
　　　　云何持淨戒　忍辱柔和心　　　　
　　　　云何行精進　不退不休息　　　　
　　　　見苦惱衆生　云何加矜愍　　　　
　　　　深心樂菩提　唯願世尊説　　　　
　　　　云何無量劫　莊嚴菩提道　　　　
　　　　心終不退沒　而生大歡喜　　　　
　　　　云何行禪定　及修習智慧　　　　
　　　　云何應求法　以成多聞者　　　　
　　　　何等法應聽　何等法應教　　　　
　　　　發菩提心行　我今問是事　　　　
　　　　云何求正法　於中深欲樂　　　　
　　　　云何離諸欲　離已能出家　　　　
　　　　云何出家時　能生歡喜心　　　　
　　　　云何出家已　功徳巍巍尊　　　　
　　　　云何心迴向　能起方便力　　　　
　　　　云何能世世　常不失正念　　　　
　　　　云何處胎中　常習菩提心　　　　
　　　　亦能見諸佛　而無所障礙　　　　
　　　　云何薄貪欲　慈心薄瞋恚　　　　
　　　　云何薄愚癡　心常無錯謬　　　　
　　　　云何生王家　亦修治國事　　　　
　　　　而能離諸難　常得生善處　　　　
　　　　云何治世事　而心常歡喜　　　　
　　　　亦感諸如來　常能見諸佛　　　　
　　　　云何具身色　端嚴常第一　　　　
　　　　亦具足眷屬　皆發菩提心　　　　
　　　　云何所生處　常厭離家屬　　　　
　　　　常樂行出家　無有貪著心　　　　
　　　　云何出家已　能受持菩提　　　　
　　　　於佛滅度後　能守護正法　　　　
　　　　云何處亂世　而得無亂心　　　　
　　　　見惱亂衆生　悉能安慰之　　　　
　　　　云何聞能持　入陀羅尼門　　　　
　　　　以無礙辯才　能説無上法　　　　
　　　　云何知衆生　種種差別心　　　　
　　　　云何於善法　而能自調伏　　　　
　　　　爲諸菩薩故　我問二足尊　　　　
　　　　是諸菩薩行　唯願分別説　　　　
　　　　若人爲佛法　而發菩提心　　　　
　　　　是人聞佛説　則生大歡喜　　　　
　　　　佛於一切法　智慧無障礙　　　　
　　　　我以有限智　而問於世尊　　　　
　　　　我雖有所問　不能盡通達　　　　
　　　　所不能問者　願佛具演説
歎徳品第二十一
爾時佛告舍利弗言善哉善哉汝能問佛菩
薩摩訶薩深行佛道住淨功徳樂柔和忍如是
等事汝之功徳不可限量所以者何諸菩薩
摩訶薩能爲難事譬如有人欲以三千大千
世界所有衆生移置一處是事難不舍利弗
言甚難世尊佛言欲比菩薩所爲難事於
百分中尚不及一百分千分百千萬分乃
至譬喩所不能及舍利弗置是三千大千世
界所有衆生如劫燒時三千世界爲一火聚
若人能以一吹令滅一吹還成若大鐵圍須
彌諸山及大海水一切國土宮館園林聚落
城邑還成如故汝意云何是人所作寧爲難
不舍利弗言甚難世尊佛言欲比菩薩所爲
難事於百分中尚不及一百分千分百千萬
分乃至譬喩所不能及又舍利弗譬如有
人欲以足爪破散三千大千世界是人名爲
現大力不答言世尊其力甚大佛言欲比
菩薩所見大力於百分中尚不及一百分千
分百千萬分乃至譬喩所不能及又舍利弗
譬如三千大千世界所有地種止於水上水止
於風若有一人乃從風際擧此世界欲置頭
上若肩荷負蚊胵爲梯循之而上乃至梵
天而不墜落汝意云何是人巧便爲難事不
舍利弗言是人巧便持此三千大千世界
循蚊胵梯上至梵天而不墜落是爲甚難
舍利弗如來今當告汝誠言欲比菩薩方便
大力於百分中尚不及一百分千分百千萬
分乃至譬喩所不能及所以者何諸菩薩摩
訶薩成就無量身心精進深發大願行大方
便起大智慧成大勢力求大無畏大覺明眼
求大慈悲及不虚行象王迴觀師子奮迅無
見頂相求如是等諸佛大法亦求無比最勝
威儀第一之行無比功徳無比柔和行無比
施持戒忍辱精進禪定智慧方便通達法相
如來無比自在神力三輪示現善解一切衆
生深心及心所行願解一切衆生假名願解
一切衆生解脱解脱知見願解一切衆生止
觀願解衆生所修行道及所得果願知衆生
所解諸諦願解十方一切衆生音聲語言種
種差別願解衆生貪著深淺及離貪著願諸
法中得無受慧願解諸法空業報慧舍利弗
取要言之諸菩薩摩訶薩所求所願智慧功
徳及隨願行隨行得果是諸事中無可爲喩
無説因縁如是大願莊嚴功徳唯佛能知若
近佛者乃能得解舍利弗汝諸聲聞隨信能
入諸菩薩等以信解知汝能爲此大功徳者
問佛是事今當爲汝説少分耳所以者何汝
之所問菩薩事者非可一日一月一歳百歳
千歳百千萬歳乃至一劫百劫千劫百千萬劫
所能説盡舍利弗當知是事無量無邊不可
思議阿僧祇劫乃可説之舍利弗如來了知
諸菩薩等最初發心劣下一念功徳果報
百千萬劫説不能盡況復一日一月一歳乃至
百歳所集諸心功徳果報豈可説盡所以者
何菩薩摩訶薩求大智時能起無量功徳因
縁舍利弗諸菩薩等所行無盡欲令一切
衆生皆住無生法故舍利弗諸菩薩等所行
難知求深法故諸菩薩等所行甚深於一切
法不依止故菩薩所行無邊無等以佛智慧
無邊等故諸菩薩等所行無盡無有齊限
行爾所施爾所便止是物可施是不可施是
人可與是不可與菩薩施者捨一切物等與
衆生菩薩持戒亦不齊限日月歳數乃至盡
壽但於無量阿僧祇劫常爲十方一切衆生
及佛道故修行淨戒是菩薩業舍利弗菩薩
摩訶薩所爲事業一時止息謂坐道場住一
切法思量淨印三昧以一念相應慧究盡通
達一切諸法
　　驗行品第二十二
佛告舍利弗應以三事驗菩薩心何謂爲三
一者能捨一切所有而不望報當知是爲眞
菩薩心二者求法無所貪惜寧失身命而不
捨法是則名爲眞菩薩心三者不逆甚深之
法以信解力於佛菩提不生疑惑是亦名爲
眞菩薩心以是三心驗諸菩薩又舍利弗復
有三事驗菩薩心何謂爲三常勤精進求法
不倦謂是大乘菩薩藏經以是經故自増善
根亦能増長衆生善根常隨法師恭敬供養
若過千歳乃能得聞善根相應一四句偈聞
已隨順不違不逆不沒不退追隨法師益加
恭敬恒自咎責我以宿世障法罪故不得
聞法非法師咎今當親近隨從法師令我
一切障法罪業皆悉消滅是亦名爲眞菩薩
心是故當知菩薩摩訶薩深心求法隨逐法
師則能成就一切佛法舍利弗乃往過去過
無量無邊不可思議阿僧祇劫劫名妙智爾
時有佛號普徳増上雲音燈佛壽命半丹
千
劫聲聞衆會數如恒沙一一會中恒河沙人
皆具三明得共解脱大阿羅漢菩薩衆會數
如聲聞一一會中恒沙菩薩得無生忍住不
退地初發意者不可稱數普徳増上雲音燈
佛將入泥洹時於百億閻浮提中一一各置
一大法師皆加神力彼佛滅後法住八百千
萬億那由他歳爾時於此閻浮提中所置
法師名曰聲明爲彼如來加其神力隨法住
世守護法城修菩薩行得無生忍住不退地
彼佛滅後八萬億歳聲明法師遊歴諸國從
邑至邑處處演説普徳増上雲音燈佛無量
無邊阿僧祇劫所集佛法舍利弗時閻浮提
邊境有城名曰堅牢於此城中有一居士名
曰堅衆其年少壯王治諸城生如是心我
當云何能集智慧以是智慧能令衆生修行
法事捨離俗業作是念已即時有天而告之
曰居士當知有佛出世號普徳増上雲音燈
今已滅度爾時居士聞佛名字心生歡喜又
聞滅度即大悲泣天問之曰汝以何故先生
歎喜而後悲泣居士答言我從汝聞有佛出
世心生歡喜又聞滅度失大利故所以悲泣
天又告言汝勿愁憂普徳増上雲音燈佛臨
滅度時以神通力加一法師名曰聲明佛之
法藏皆悉受持即是彼佛知法藏人居士問
曰聲明法師今在何所答言居士法師今在
加毘羅城於此東方過于三百六十由旬
堅衆居士聞是語已明旦即持八十億金千
寶瓔珞與多眷屬倶詣彼城到已推求法師
住處見法師已稽首禮足於一面立聲明法
師爲説甚深清淨妙法謂斷衆疑令衆歡喜
能集一切菩薩善根是大乘經爾時居士聞
經歡喜持金瓔珞爲敬法故奉上法師亦以
自身供養給事舍利弗堅衆居士爲求法故
勤心恭敬供養法師常隨親近欲得是經書
寫受持讀誦修行從初聞已六十億歳常隨法
師於其中間更不得聞何況書寫受持讀誦
居士供養聲明法師於爾所歳心不捨離不
生欲覺瞋覺惱覺常立法師所住門外晝夜
侍衞初不睡臥時有惡魔名常求便爲求堅
衆居士短故變爲聲明法師之身與一女人
共爲欲事作是變已示居士言汝觀汝師常
謂如佛智慧第一多聞如海汝今且觀行非
法事云何教他修行淨戒而自毀禁汝師自
謂修梵行者而壞梵行常爲人説行深淨法
而今云何自爲非法居士可止捨離是人勿以
爲師汝持淨戒少欲知足樂離精進堅念智
慧汝自成就如是功徳云何乃以此人爲師
堅衆居士時作是念我在本舍有天來言有
佛出世號普徳増上雲音燈今已滅度臨滅
度時皆與百億閻浮提中一一法師加其神
力此閻浮提有一法師名曰聲明彼佛所説
皆能受持是彼如來守法藏人汝往親近
我聞是説以爲大利即便行詣此法師所爾
時法師即爲我説斷衆生疑令衆歡喜菩薩藏
經引導我心我時歡喜以大供具奉上法師
亦以自身供養給侍我以此事謂爲眞實今
是人來示我法師如是過咎所不應行當知
魔事所以者何佛所護念加神力者若作斯
事無有是處此或是魔或是魔民或魔所使
所以者何聲明法師所説法中無有是事我
當觀察求女人相及女人法推求男相及以
男法我若隨此虚誑相者無惡不作所以
者何一切罪業皆從憶想分別故生若我隨
所見相輕恚法師亦能謗佛毀逆佛法是法
師者爲普徳増上雲音燈佛神力所加今當
立誓若是法師爲彼如來所加神力我亦復
是深求法者以是因縁此不淨相便應消滅
即時合掌一心念佛説是誠言時此女相滅不
復現堅衆居士滅魔事已而作是念我以
一心如是求法聲明法師不爲我説即是魔
事亦復是我宿世障法罪業因縁非法師咎
我當自勉勤行精進滅諸魔事思惟是已而
猶恭敬隨逐法師不生瞋慢舍利弗汝觀居
士其心清淨堅固難沮從初聞已六十億歳
於其中間更不得聞猶故深心恭敬隨逐常
求便魔如是誑惑而心不異轉加宗敬心信
清淨堅衆居士過六十億歳於此命終生于
上方第千丹
十世界界名無諍彼國有佛號曰
大肩一會説法諸聲聞衆九十六億堅衆菩
薩時生王家生時有天來語之言汝以一心求
法因縁得是果報堅衆聞已作是念言若如
是者我從今已當更求之生千歳已於大肩
佛法中出家佛爲説法以本行願及佛神力
得識宿命大肩如來所説法藏皆能受持於
半劫中修行梵行教化無量無數衆生皆令
得住阿耨多羅三藐三菩提命終之後次復
値佛號須彌肩生七歳已於佛法中出家求
道是人堅念本願因縁佛神力故須彌肩佛
所説法藏盡能受持從大肩佛所問之法亦
憶不忘如是展轉得値六十百千萬億那由
他佛諸佛所説皆能受持讀誦解説修行從
是以後堅衆菩薩多聞智慧如大海水無濁
無盡等如虚空清淨深妙難測崖底舍利弗
汝意或謂堅衆居士聞天言已持金瓔珞到
法師所聞法歡喜以奉法師亦以自身恭敬
給事爲求法故常隨法師六十億歳更不聞
法常求便魔如是誑惑見聞師過而不瞋
礙一心隨逐至命終者是異人乎勿造斯觀
即𤊟光佛是舍利弗汝觀菩薩深心精進
如是求法得大果報是故當知諸菩薩摩訶
薩深心求法疾得阿耨多羅三藐三菩提舍
利弗聲明法師猶爲諸佛三時護法今在此
會舍利弗復有三事驗菩薩心一者菩薩專
心求法則能遍行一切衆行是爲初心又舍
利弗菩薩若求無量佛法聞甚深法而無驚
畏信受不逆隨聞深法心淨不動是名第二
菩薩眞心又舍利弗若有人來到菩薩所作
如是言若有人發無上道心應與一切衆生
之樂今我則是第一苦人當先見與然後乃
及一切衆生若是菩薩力能濟之而不肯與
心生退沒作如是念我尚不能與此人樂何
況能濟一切衆生當知是非眞菩薩心若見
求者心不退沒而起慈悲以爲快樂當知是
爲眞菩薩心舍利弗若與求者諸樂具時反
被惡口罵詈毀辱心無恚礙但生慈悲給其
所求既能如是調伏其心即時得除無量生
死罪業因縁疾近佛道一一念中能攝無量
無邊佛法是名菩薩深心方便志不可壞若
是乞人惡口罵詈爾時菩薩又作是念此人
則爲與我佛法以於是中不生瞋心即近佛
道是名方便菩薩眞心又舍利弗若有人來
至菩薩所作如是言阿耨多羅三藐三菩提
其法甚難汝何能集一切佛法菩薩聞之心
生退沒則非眞心若聞是説心生易想是
則名爲眞菩薩心又舍利弗若有人來語菩
薩言若發阿耨多羅三藐三菩提心者於
己身命不得自在況復財物善男子汝今應
當捨離是心勿於身命不得自在菩薩聞是
便貪身命而生退沒當知此非眞菩薩心若
聞斯事作如是念一切衆生戀惜身命老病
死來必強侵奪又以悋惜自身命故起諸罪
業因罪業故當墮惡道乃更不能守護後
身我若貪惜守護身命起罪因縁墮諸惡道
往來生死與彼愚人有何差別我今不應護
惜身命但當貪惜如來智慧守護佛法爲度
衆生勤行精進捨離貪愛諸煩惱等我今當
爲無縛無脱而與衆生演説諸法思惟是已
答彼人曰汝言身命不得自在法自應爾惜
與不惜倶不自在咄哉仁者一切諸法皆空
無主無所依止但從縁有若能如是正觀
法者當知是爲得善方便眞菩薩心又舍利
弗若有人來語菩薩言汝發阿耨多羅三藐
三菩提心今應爲我而作僕使菩薩答言我
不獨爲汝作僕使我應給事一切衆生所以
者何我爲一切衆生重擔受安隱擔不疲惓
擔生善處擔能値佛擔聞佛法擔隨法行擔
得解脱擔是擔不令身心疲怠不自惱熱亦
不惱他既不自苦又不苦彼如汝所言爲我
僕使汝須何等是人若言須汝身命菩薩
應言我今亦不悋護身命但愍惜汝勿於一
切空無有主無所依止如是法中生自在心而
起罪業以是因縁墮諸惡道咄哉仁者不欲
令汝起是罪縁墜諸惡趣我心如是若不信
者當隨汝意若能如是不惜身命當知是爲
眞菩薩心即遠生死近無上道一切智慧教
化衆生淨佛國土亦能増長自他善根舍利
弗如治無價寶摩尼珠以火煉之色隨發
明治寶珠師大得財利是珠能出種種技
能若有見者無不翫好而愛惜之舍利弗菩
薩摩訶薩亦復如是能行一切諸法平等能
示衆生眞菩薩心隨其所行善根明淨常爲
諸佛之所護念無量衆生所可樂見一切世
間諸天及人之所歸趣舍利弗譬如有人種
殖藥樹隨時漑灌障蔽風日令此藥樹漸
増滋茂既生長已能滅衆生無量諸病爲老
病者之所樂見菩薩摩訶薩亦復如是發阿
耨多羅三藐三菩提心種諸善根爲佛智故
一心求法障蔽魔事及諸煩惱於佛法中隨
所造業漸得増長既増長已能壞無量無數
衆生諸煩惱病能爲無量阿僧祇衆集智慧
藥若作佛時有垢無垢一切衆生皆悉樂見
一切世間諸天及人阿修羅中最爲尊貴又
舍利弗若有人來語菩薩言若發阿耨多羅
三藐三菩提心是人當生大地獄中所以者
何隨所度脱爾所衆生當應無量阿僧祇劫
大地獄中代受諸苦然後當得佛無上智度
脱衆生汝若能作如是事者當求阿耨多羅
三藐三菩提菩薩聞已心即退沒生難得想
當知此非眞菩薩心若聞是事生須臾想不
久遠想能堪受想不退沒想作如是念若我
以入地獄因縁令諸衆生得離諸苦成佛
道者我則能爲一一衆生過於爾所阿僧祇
劫大地獄中受諸苦惱所以者何因是當得
無比智慧無比佛力佛無所畏亦得無比阿
耨多羅三藐三菩提能爲衆生設大法會施
法寶分若人聞是法寶分者得斷無量無數
衆苦亦斷未來阿僧祇劫無量苦惱亦得無
比離欲之樂是故我當堪任爲無量無數衆
生一一代受地獄衆苦心不退沒而於是中
生須臾想不久遠想能堪受想當知是爲眞
菩薩心
佛説華手經卷第六

佛説華手經卷第七
　　後秦龜茲國三藏鳩摩羅什奉　　詔譯
　　得念品第二十三
佛告舍利弗汝復欲聞菩薩心不唯然世尊
今正是時應當更説菩薩眞心以是眞心則
能修集無上菩提佛告舍利弗乃往過去無
量無邊不可思議阿僧祇劫爾時有佛號徳
王明如來應供正遍知明行足善逝世間解無
上士調御丈夫天人師佛世尊出現於世舍
利弗是徳王明佛聲聞大會八萬四千菩薩
衆會數亦如是時彼聲聞一一會中八萬四
千人皆得阿羅漢其諸菩薩一一會中八萬
四千人得阿惟越致徳王明佛爾所漏盡心
得自在大阿羅漢諸須陀洹及斯陀含阿那
含衆復倍是數時有王子名曰得念往詣佛
所頭面禮足却住一面王子見佛有大威徳
作如是思惟佛爲希有成就如是甚深功
徳我當何縁得集如是佛之智慧及相好身
即隨所念以偈問佛
　　　　我今見世尊　願當得是智　　　　
　　　　行何業因縁　逮此無上慧　　　　
　　　　佛身色第一　猶如星中月　　　　
　　　　神通力無比　能隨衆説法　　　　
　　　　智慧無與等　如釋天中尊　　　　
　　　　於法得自在　我今問是事　　　　
　　　　佛智淨無礙　三世皆達通　　　　
　　　　一切衆所尊　爲我説此事　　　　
　　　　世尊昔曾見　無央數諸佛　　　　
　　　　諮問菩提因　願今爲我説　　　　
　　　　今問無礙智　云何證佛道　　　　
　　　　一切衆所歸　得度生死苦
舍利弗時徳王明佛以偈答曰
　　　　童子汝所説　其事實如是　　　　
　　　　我曾見諸佛　數如恒河沙　　　　
　　　　見佛過恒沙　名數不可盡　　　　
　　　　亦於恒沙劫　問佛如是事　　　　
　　　　汝發菩提心　當成兩足尊　　　　
　　　　今聽我所説　聞已如説行　　　　
　　　　常行施不怠　持戒不休息　　　　
　　　　多聞無厭足　修習眞智慧　　　　
　　　　佛略説此偈　見童子無厭　　　　
　　　　欲令成佛道　更爲廣分別　　　　
　　　　汝布施不懈　持戒淨無倦　　　　
　　　　問智者無厭　是眞智因縁　　　　
　　　　眞智無方所　亦無常住處　　　　
　　　　因縁問諸佛　故生眞智慧　　　　
　　　　佛智不依眼　眼性自空故　　　　
　　　　是以不應著　當求佛智慧　　　　
　　　　耳鼻舌身根　及意亦如是　　　　
　　　　此諸入皆空　無可貪著相　　　　
　　　　四大合成身　心所依止處　　　　
　　　　是從憶想生　憶想亦非有　　　　
　　　　若不依止身　亦不依壽命　　　　
　　　　又不依財利　則能得佛道　　　　
　　　　常應求出家　常勤精進行　　　　
　　　　常厭穢諸欲　爲離惡道故　　　　
　　　　汝所行布施　爲一切衆生　　　　
　　　　於衆不分別　亦不戲論施
時得念王子信心歡喜即於佛前而説偈言
　　　　世尊能斷疑　拔出生死道　　　　
　　　　説是深淨法　爲我作大利　　　　
　　　　我謂便成佛　已坐於道場　　　　
　　　　壞一切魔縛　從佛聞法故　　　　
　　　　我便爲衆導　能動大千界　　　　
　　　　現種種神通　從佛聞法故　　　　
　　　　謂便捨大壽　已入於涅槃　　　　
　　　　一切法皆空　生是眞智故　　　　
　　　　知法滅盡相　滅法無處所　　　　
　　　　有爲皆盡滅　盡滅即爲空　　　　
　　　　我今詣父母　報謝并奉辭　　　　
　　　　於佛法出家　爲修菩提故　　　　
　　　　即時禮佛足　遶三匝已去　　　　
　　　　行趣父母所　中道値惡魔　　　　
　　　　惡魔生是念　王子欲出家　　　　
　　　　我當作障礙　嬈亂壞其心　　　　
　　　　即立於中路　借問王子言　　　　
　　　　疾行將何趣　小住欲相問　　　　
　　　　王子時答曰　吾從佛所來　　　　
　　　　得聞無上法　今欲修習之　　　　
　　　　魔言汝善哉　精進求佛道　　　　
　　　　但應先受欲　然後當出家　　　　
　　　　汝生尊貴處　民財富無量　　　　
　　　　當先受世樂　勿於後生悔　　　　
　　　　如是尊貴處　妙五欲難得　　　　
　　　　若今捨出家　後必生悔心　　　　
　　　　即時王子曰　受欲終無安　　　　
　　　　汝以顛倒心　讃是虚穢法　　　　
　　　　汝説富貴難　離八難甚難　　　　
　　　　我今遇是時　出家修佛道　　　　
　　　　我了知欲界　色無色界過　　　　
　　　　三界苦無常　斷愛得寂滅　　　　
　　　　當證無爲法　大利益衆生　　　　
　　　　度脱生病死　往來衆勤苦
時失念魔語王子曰仁者自言志求佛法我
今亦當相化利益時得念言且爲吾説聞已
當知魔言立誓乃爲汝説王子答曰咄哉仁
者吾先相語聞已當知魔謂得念汝不應説
聞已當知應如是言但見教化當隨教行得
念對曰吾今不應如弟子法隨教便行所以
者何汝若於法生非法想於非法中而生法
想以是教吾吾當思惟善者隨行不善則棄
故智者法聞已當知汝欲令吾先定立誓如
教便行是凡夫事非智者業是魔所爲非佛
法也故不隨汝先定立誓懼有智者譏呵我
言云何立誓而後自違時魔念曰今是王子
聰明黠慧不肯立誓難可誑惑作是念已語
得念言善哉王子智者之法不應先誓雖然
我今教汝汝當信受於何事中見多過咎應
當捨離見有少過當親近之王子聞已即謂
魔曰咄哉丈夫汝今不應作如是説所以者
何多過少過皆不應近譬如多毒能傷害人
少亦能害如轉輪王飯中有毒能害於人若
下賤者飯中有毒亦能害人是故當知多過
少過深智之人皆應捨離智所近法無諸過
失無熱無惱不動寂滅究竟安樂時魔生念
今教是人不肯信受而逆酬答悉能通達反
令我疑雖然更有一理是王子心少過多過
倶不欲受而菩薩行多諸過咎久處生死往
來衆趣貪欲瞋恚愚癡等過非時求者強來
從索所愛重物頭目髓腦及諸身分菩薩行
中有如是咎是王子心少過尚捨何況多失
今若聞此菩薩行中有如斯咎或當退轉入
小乘法入泥洹者如是猶差此則便爲大壞
其心思惟是已語王子曰善哉善哉誠如所
言多過少過皆不應近是智者法我所説謬
不達汝心王子當知唯有泥洹無諸過咎是
故汝當一心勤求止勿往來經歴生死數受
衆苦王子當知受胎甚苦處胎時苦出時亦
苦愛別離苦怨憎會苦是身無常空不堅固
養育勤勞壽命危脆是無常事甚可怖畏無
邊生死何可窮盡智者聞是足生厭離汝向
自言諸佛難値八難離難人身難得經法
難聞信之亦難汝今皆已具得斯事不應空
捨當生厭離即於此身便入泥洹我本意者
正欲説此故先令汝立決定誓乃謂我言聞
已當知王子答曰若仁者言生老病死數數
受苦可如所説若言此身當入泥洹是則不
可我聞此已乃於衆生轉増慈悲衆生可愍
於老病死數數受苦我得阿耨多羅三藐三
菩提時爲轉無量老病死苦而爲説法令得
永離仁者希有大見利益我聞汝説生死苦
時便於衆生而起大悲救護之心若我此身
即入泥洹誰當救者又今於汝聞是事已轉
堅固我大願莊嚴爾時弊魔語王子言汝説
少過尚不應近今以何故欲入生死答言仁
者阿耨多羅三藐三菩提中無一過咎故應
習近魔言王子無上道中雖無過咎誰當相
與我求佛道尚不能得而況汝耶我本生
念當得佛道發是邪心即時便有無數乞人
來從我索頭目髓腦及諸身分又言王子我
捨頭目及手足等與諸乞人血流成河汝欲
見不答言欲見以爲利益魔即生念此王子
心於無上道如似可轉作如是言我欲見此
以爲利益魔即化作四大血池其血充滿於
此池邊流四血河積諸人頭如須彌山有始
壞者有已青瘀黄赤白等亦復變作諸死
人屍積若衆山或截手足或復出眼或割
耳鼻斷諸身分又作夜叉諸噉人鬼四邊充
滿甚可怖畏或執刀杖弓矢鉾戟擔山吐火
雷電霹靂或復變作諸惡蟲獸師子熊羆虎
豹之頭牛馬駝象猪犬之頭蛇頭魚頭摩伽
魚頭此諸鬼等或執毒蛇或口吐火或有二
頭五頭十頭百千萬頭或有一舌二舌十舌
百千萬舌一眼二眼五眼十眼百千萬眼各
出大聲甚可怖畏各共瞋語瞋目看視嚙
脣吐舌四面圍遶變作如是可畏事已語
王子言汝今見是四大血池出四大河流血
滿不王子言見魔言此皆是我本發無上
道心時有諸乞人來從我索頭目髓腦種
種身分所有流血成此大河汝又見此須彌
山等人頭聚不王子言見魔言此皆是我往
昔施諸乞人所斷之頭汝復見是如四大山
死人屍聚或截手足及耳鼻等諸身分不王
子言見魔言此亦是我本爲菩薩行佛道時
施諸乞人所捨之身汝復見是四邊夜叉諸
惡鬼等可怖畏不王子言見魔言若人發阿
耨多羅三藐三菩提心即便爲是諸鬼所惱
從乞頭目耳鼻手足種種身分我從往昔發
心已來斷爾所頭及諸身分魔復化作大羅
刹衆語王子言汝又見是羅刹衆不王子言
見魔言若發無上菩提心者是諸惡鬼殘食
五藏飮心七渧斷其命根汝今當知若不
捨離是菩提心不脱此苦我本思惟是事甚
難終不可得不能堪受此衆苦惱是故退轉
於無上道當退轉時即脱此苦安隱快樂是
故我今爲利益汝説如斯事勿復發是無
上道心汝若發者受此苦分不得解脱得念
王子作是思惟我於佛所發阿耨多羅三藐
三菩提心欲趣父母是人中路而見沮壞此
或是魔化爲人身若魔所使或於佛道而起
退轉懈怠之心故來壞我此人先世必有重
罪是故今有爾所乞人來索頭目種種身分
斷其命根受此衰惱復次是諸乞人能助菩
薩成無上道所以者何此等乞人從處處來
皆以貪欲瞋恚愚癡嫉妬憍慢故從菩薩非
時乞求若我不能滿此衆生世間願者云何
能與出世間利是人懈怠不能深樂無上道
故便生退轉我今見此轉加精進求無上道
假使我於一息之頃捨爾所身乃至究竟最
後邊身常於一念捨爾所身心終不退我
今當發大願莊嚴此諸衆生以煩惱力起是
罪業我要當得無上菩提斷煩惱故而爲説
法思惟是已便語魔言咄哉仁者甚爲希
有大見利益安隱求者開菩提者能示現我
如是等事我見此已發大莊嚴轉増堅固深
樂菩提時魔生念今此王子見是變化倍復
精進深樂菩提作是念已語王子言仁者若
不信受我語今小相離自當知之時諸魔民
即語魔曰今是王子不受汝教可小遠去我
甚飢渇當壞其身殘食五藏飮其心血或復
有言汝小遠去我當碎滅此王子身或有言
曰汝小避去我索其頭或有鬼言我從索眼
耳鼻舌等種種身分有羅刹言汝小離之今
是王子命盡時到汝欲利益而不肯受我今
殺害食其血肉世世受胎處胎出胎我常隨
逐而殘食之有夜叉鬼更相謂言是人無力
不隨主教今當收捕繋縛殺害壞裂其身時
失念魔語羅刹言汝等小住我當令此得念
王子轉是邪見爲之長夜作善知識汝等小
住當識汝恩我今欲令生正見心若復不捨
惡邪見者便相隨意若能轉者當報汝恩此
王子後亦當報我時失念魔第二第三語王
子曰當受此言我是深心求益利者爲汝
盡形作善知識今可捨是顛倒邪見王子當
知是無上道難得難證汝復欲見諸大菩薩
命終之後所生處不答言欲見時失念魔即
於其處化大地獄語王子言汝今見是地獄
衆生種種考掠受諸苦不王子言見魔言
是人皆坐先世初發無上菩提心時非時求
者強來從索所愛重物以慳惜故起瞋恨心
受此罪報但爲外物尚生此中況復來索
頭目髓腦而無瞋心以瞋心故便受此罪汝
若慳惜不肯與者則生是中設復與之而生
瞋恨亦墮是中二邊不免倶受此苦王子當
知若施求者不生瞋心此諸夜叉亦於胎中
生時生已殺害割截分裂支體各自持去王
子當知是菩薩道二邊有過若與不與倶亦
不善汝不信我當問是人何故生此王子問
言咄諸仁者汝以何故皆生是處諸人答
言我等往昔修佛道時於諸求者生慳貪心
故生此中又言我等本求佛道諸乞人來割
截我身我於爾時生瞋恨心故墮斯處是故
王子汝當隨順此人所説莫入是中後生悔
恨爾時王子即謂魔曰咄哉仁者深見利
益示我地獄及此菩薩吾從今日於所重物
無有慳悋不施之心若施乞人終不瞋恨所
以者何生地獄者是慳貪報非布施果咄哉
仁者今可共詣徳王明佛當問此事隨佛所
説倶共行之失念魔言我今何用詣佛所爲
汝欲往者自可隨意所以者何我恐彼佛還
教我發無上道心得念王子復語魔言汝
自云是深求利者求安隱者必共我詣徳王
明佛隨佛所説當共修行如是至三魔亦不
肯王子且置我本曾已隨佛語故備受衆苦
今不能往王子即時執手牽引倶詣佛所頭
面禮足於一面坐以先所論具向佛説佛言
得念善哉善哉汝能不隨此人所説是失念
魔誑惑欲障汝菩薩道即時王子告失念
曰汝今應當歸佛歸法歸比丘僧魔言且止
我不歸命佛法及僧語已便默爾時王子諦
視魔已一心立誓若我至心求佛道者當令
是魔爲比丘形即時失念剃頭法服執持應
器立於衆中自見其身出家法服持鉢執錫
爲沙門像而白佛言世尊若本無心歸命三
寶強變其形爲沙門像法應爾耶佛告失
念誰強與汝剃頭法服應法器耶應即生念
無人與我剃頭法服爲沙門者我今何不棄
捨而去即欲自釋法服應器而不能離便作
是念我住此衆隨幾所時常爲人笑可於此
沒還本宮殿作是念已忽然不現上昇天宮
語諸眷屬汝等勿謂我爲比丘猶故是本失
念魔王吾欲往詣徳王明佛有所嬈壞而反
使我變爲此像甚可笑也時諸眷屬罵言禿
人勿爲狂言汝則非復是魔天王今更有王
在此宮殿失念聞已深生惱悔悲號啼哭還
到佛所徳王明佛以神通力即時化現阿鼻
地獄中有獄卒持熱鐵丸大如須彌東西
推求失念魔王爲何者是有人問言何用之
爲獄卒答言我欲以此大熱鐵丸著其口中
更有人言此失念魔已作沙門得脱地獄或
有獄卒持大火山置兩肩上東西推覓失念
魔王爲何者是有人問言何用之爲獄卒
答言欲以火山焚碎其身有人謂言是失念
魔已得出家脱地獄苦或有獄卒以鐵刀山
猛火炎起置其肩上東西推求失念魔王爲
何者是有人問言何用之爲獄卒答言欲以
刀山斬截其身有人謂言失念魔王已於徳
王明佛法中出家脱地獄苦或有獄卒肩負
大鑊盛滿融銅東西推覓失念魔者今何所
在有人問言汝用之爲獄卒答言欲以融
銅灌其口中燒其脣舌咽喉五藏燋爛下過
有人謂言是失念魔於徳王明佛法中出家
脱地獄苦或有獄卒手執鐵叉弓矢牟戟種
種器杖東西推求作如是言失念魔者今
在何所有人問言何用之爲獄卒答言我欲
以種種器杖斫刺割截殘害其身有人謂
言是失念魔王已得出家脱地獄苦時失
念魔於地獄中聞諸獄卒可畏音聲收捕繋
縛打斫刺割壞裂其身勿縱令活聞是事已
甚大怖畏作是念言今自眼見無所復疑我
定衰退失本天宮入大地獄諸獄卒等四邊
唱喚欲收捕我今當何怙唯出家法可以依
恃若佛信我至誠心者當於佛法出家爲道
冀得脱此大地獄苦可以此意向王子説作
是念已即向得念具陳斯事言我欲於佛法
出家得念答言汝若能以信樂清淨而發
無上菩提心者然後乃可於法出家所以者
何諸佛法中不但正以剃頭染服名爲出家
隨其出家所應行法汝當行已乃得出家失
念當知於佛法中若有貪著我我所者及分
別者不名出家失念汝當先發無上菩提之
心然後正觀以何法故名爲地獄地獄體
性如是推求必當不得地獄定性亦復不見
入地獄法及不入法時失念魔即發無上菩
提之心常樂正觀如是法相不久便得無生
法忍舍利弗得念王子一心開導是失念魔
令離諸惡至不退地徳王明佛便爲之授無
上道記舍利弗是則名爲眞菩薩心諸菩
薩等以是心故能集無量無邊佛法舍利弗
汝謂失念是異人乎勿造斯觀即是過去拘
珊提佛於此賢劫度脱衆生已入涅槃時得
念者豈異人乎今此衆中堅意菩薩摩訶薩
是舍利弗爾時得念到父母所於一面立
白父母言我今欲於徳王明佛法中出家於
父母前而説偈言
　　　　我於法出家　父母勿障礙　　　　
　　　　出家佛所讃　是衆樂之本　　　　
　　　　欲得帝王樂　生天及財富　　　　
　　　　欲求功徳慧　當於法出家　　　　
　　　　父母今尊貴　本行施戒故　　　　
　　　　更造功徳本　當得爲法王　　　　
　　　　本行施戒忍　今得爲人王　　　　
　　　　若欲増長善　今可行出家　　　　
　　　　人受福報盡　後墮諸惡道　　　　
　　　　起重罪業故　不能値諸佛　　　　
　　　　若人捨餘福　出家行善法　　　　
　　　　則能離八難　常得値諸佛　　　　
　　　　見佛速得信　以信生恭敬　　　　
　　　　敬心順行道　疾得成菩提　　　　
　　　　若欲離諸難　當遠惡知識　　　　
　　　　隨我學出家　是衆樂之本　　　　
　　　　諸天龍鬼神　及乾闥婆等　　　　
　　　　無能作障礙　令我不出家　　　　
　　　　若欲作障礙　徒自起罪業　　　　
　　　　如大力象王　壞瑣能隨意　　　　
　　　　我今亦如是　斷棄貪愛縛　　　　
　　　　斷已當出家　無人能轉者　　　　
　　　　父母敬其徳　默然聽出家　　　　
　　　　即右繞已去　逕往詣佛所　　　　
　　　　詣佛出家已　無量衆生聞　　　　
　　　　心皆生信樂　隨王子出家　　　　
　　　　王子善知識　無量長者子　　　　
　　　　信佛法微妙　皆共行出家　　　　
　　　　王聞子出家　亦捨國尊位　　　　
　　　　即與八十億　七十那由他　　　　
　　　　如是等眷屬　悉共行出家　　　　
　　　　爾時王夫人　聞王出家已　　　　
　　　　與八萬婇女　亦共行出家　　　　
　　　　皆隨此王子　而發大乘心　　　　
　　　　如是讃出家　誰不隨學者
舍利弗汝謂是得念父種善根王爲異人乎
勿造斯觀即我身是爾時世尊而説偈言
　　　　時王及大臣　婇女諸眷屬　　　　
　　　　二萬一千歳　倶淨修梵行　　　　
　　　　命終時彼佛　處衆而微笑　　　　
　　　　與彼王授記　説其本行願　　　　
　　　　是王修梵行　深發大乘願　　　　
　　　　終不墮諸難　常生無難處　　　　
　　　　是王無量劫　供養無數佛　　　　
　　　　賢劫成世雄　號曰釋迦文　　　　
　　　　是王諸眷屬　得念等比丘　　　　
　　　　釋迦文佛所　出家爲弟子　　　　
　　　　皆淨修梵行　終還得人身　　　　
　　　　於佛滅度後　廣分布舍利　　　　
　　　　斯等於末世　佛法將滅時　　　　
　　　　還得共聽聞　我今所説經　　　　
　　　　佛慧淨無礙　演智光所説　　　　
　　　　諸有所言論　終歸皆眞實　　　　
　　　　若人聞是法　深信衣毛竪　　　　
　　　　則不生狐疑　我未得受記　　　　
　　　　若人在末世　於深法得忍　　　　
　　　　便應作是念　我聞法王説　　　　
　　　　比丘比丘尼　諸清信士女　　　　
　　　　能樂是深法　我皆與授記　　　　
　　　　佛説此法時　於大衆會中　　　　
　　　　具滿八十億　七十那由他　　　　
　　　　皆得柔順忍　爲小法王子
正見品第二十四
爾時世尊告舍利弗所言正見爲何謂也舍
利弗其正見者無高無下等觀諸法又是
見者等不異故故名正見何謂爲等眼
即涅槃不離眼有涅槃眼及涅槃是二同等
以何故等非眼眼等非涅槃涅槃等何以
故眼中無眼涅槃中無涅槃眼中無涅槃涅
槃中無眼眼及涅槃無二無別無二別故故
名爲等耳鼻舌身意等即涅槃不離意有
涅槃意及涅槃是二同等以何故等非意意
等非涅槃涅槃等何以故意中無意涅槃
中無涅槃意中無涅槃涅槃中無意意及涅
槃無二無別若無分別是法即空空即同等
是名正見又舍利弗是正見故名爲正見
於是正中無有邪相故名正見復次是見無
稱無量故名正見云何名爲壞正見相舍利
弗如是諸經違逆不信不受不讃不如説
行名壞正見又舍利弗分別諸法此則名爲
深壞正見何以故無分別者即得正見如
經中説若聖弟子不念地相亦復不念此地
彼地我在地中地在我中不念餘大水火風
等不念梵世光音遍淨不念廣果無誑無熱
空處識處無所有處非有想非無想處不念
涅槃亦復不念此彼涅槃涅槃中我我中涅
槃舍利弗又正見者無一切見何以故諸
有所見皆是邪見無一切見即是正見舍
利弗又正見者不可言見何以故一切言
説但空音聲或人於此而生貪著舍利弗又
如如來所知正見於是見中無有邪見何以
故一切言説皆住如中如不可説言説亦然
舍利弗一切身業亦復如是安住如中無正
無邪無有分別舍利弗一切諸業皆住如中
非正非邪無有分別一切業報亦住如中如
業相説是故如來眞實説者作如是言若
有作業必有業報業報隨業如是舍利弗
是智名爲分別五道五道智者皆是非智一
切五道從非智生舍利弗菩薩聞是不應驚
畏起退沒也舍利弗有四種法若習近者
増長愚癡不生智慧何謂爲四讀諷修習
外道經典是増愚癡不生智慧親近修習諸
邪見法是増愚癡不生智慧樂決斷事是
増愚癡不生智慧斯諸深法與空相應不
受不讀亦不正觀是増愚癡不生智慧是名
爲四舍利弗違此四法能生智慧應當修
習何謂爲四修習正見能斷邪見是第一
法能破愚癡得生智慧若有讀誦外經典處
修淨行者當遠捨離不應止住是第二法
能破愚癡得生智慧舍利弗若諸住處有斷
事人修淨行者不應同止若欲住者但説
正道莫雜非法以滅是事安隱同行亦爲折
伏非法者故亦和合僧不令壞故是第三
法能破愚癡得生智慧舍利弗斯諸深經
一心聽受如説修行爲人敷演令法久住是
第四法能破愚癡得生智慧是名爲四舍
利弗菩薩法者深行慚愧持戒律淨不起
業故菩薩應生無所畏心莊嚴願故菩薩常
應修大人行起大進行不懈息故
　　歎教品第二十五
佛告舍利弗菩薩若爲擁護正法了達眞
論問我弟子如來爾時甚爲慶慰何以故
繼佛種故是故汝等聲聞弟子應爲菩薩演
説正法示教利喜當得無量無邊福徳舍
利弗若我弟子比丘比丘尼優婆塞優婆夷
念佛念法亦念如來爲求法故無量無邊阿
僧祇劫受諸勤苦以如是念爲菩薩説乃至
一偈又作是念此諸菩薩或聞是法示教利
喜當種善根修習佛法得阿耨多羅三藐
三菩提爲斷無量無邊衆生無始生死諸苦
惱故而爲説法所得福徳假令有形若四
天下所有衆生皆得人身於此福徳各持一
分搏若須彌山而此福徳猶不滅盡又舍
利弗置四天下若小千中千大千世界所有
衆生有色無色有想無想非有想非無想假
令一時皆得人身各以一器大如須彌於此
福徳盛滿而去猶不滅盡舍利弗我諸弟
子比丘比丘尼優婆塞優婆夷爲菩薩説一
四句偈示教利喜得是無量無邊福徳舍
利弗是諸菩薩若知此人爲其説法得大利
益故能得成爾所佛法又能増長佛之智慧
若以頂戴及肩荷負一切樂具而供給之乃
至得成無上菩提先爲説法令見四諦舍利
弗是諸菩薩雖作如是供給利益未報其恩
何以故由此人故能見無量無邊佛法是故
當知爲諸菩薩講説法者其恩難報舍利弗
乃往過去無量無邊阿僧祇劫爾時有佛號
曰普守如來應供正遍知明行足善逝世間解
無上士調御丈夫天人師佛世尊壽七萬歳
其聲聞衆有三大會初會説法八十那由他
人皆得成道中會説法六十那由他人後會
説法四十那由他人亦皆得道舍利弗彼佛
滅後正法住世滿四千歳法欲滅時有一比
丘名曰妙智利根聰達多聞智慧時閻浮提
王名曰歡喜王所住城亦名歡喜其城縱長
十二由旬廣七由旬豐樂安靜人民充滿時
此城中有一長者名曰柔軟長者有子名曰
利意丹
喜詣妙智所於一面坐妙智比丘即
時爲説菩薩之法是長者子聞法歡喜即持
寶衣價直億金以爲供養作如是言善哉法
師所説微妙願顧我舍説如斯法當令我等
獲大利益法師法施亦復大果我從今日當
盡形壽供養衣服飮食湯藥資生所須并及
法師同意徒友我亦盡形供養供給妙智比
丘可言善哉時長者子頭面禮足右遶已去
於後妙智往詣其舍教化利意丹喜
下同父母眷
屬皆令志求無上菩提是長者子以此福
徳經歴無量阿僧祇劫未曾離佛常得聞法
遇善知識舍利弗汝謂利意是異人乎勿
造斯觀即我身是時利意父柔軟長者迦葉
佛是舍利弗汝意謂是利意父母家内眷屬
於無上道有退轉乎勿造斯觀何以故是諸
人等皆已必定無上菩提今於我所淨修梵
行吾即爲授無上道記舍利弗妙智比丘即
於彼身而般涅槃若此比丘不以小乘入涅
槃者但爲利意一人説法福徳因縁應成佛
道況乃復爲柔軟長者及諸眷屬説法福徳
舍利弗若是比丘不入涅槃不見世界所有
一切供養之具能報其恩何以故我從妙智
得聞法故逮大淨妙甚深佛法是故當知
若人能爲菩薩説法示教利喜必獲無量無
邊福徳何以故菩薩發心爲起無量利益
事故舍利弗譬如大海初漸起時當知皆爲
有價無價摩尼寶珠作所住處此寶皆從大
海生故菩薩發心亦復如是初漸起時當
知便是諸智慧寶之所生處若有世界及出
世界有漏無漏有爲無爲若垢若淨一切法
器舍利弗譬如大海初漸起時當知便爲
大身衆生作所住處從中生長滋育繁茂菩
薩發心亦復如是初漸生時當知便爲無量
無數大智慧身大善根身諸衆生身作所住
處皆依是心漸得増長舍利弗譬如大海初
漸起時當知便爲諸大龍王作所住處其大
龍王不爲金翅之所呑食雙翼扇風亦不能
惱是諸龍王從大海出能起大雲覆八萬洲
普注洪澤無不霑洽舍利弗菩薩發心亦
復如是初漸生時當知便爲成佛道時大菩
薩龍作所住處是大龍王不爲金翅之所呑
食如是菩薩住深佛法魔若魔民不能得出
是大龍王不爲金翅翼風所惱若欲惱者即
時消滅菩薩如是魔若魔民不能惱壞欲
生惱心即皆消滅能壞魔縛魔業魔事舍利
弗是大龍王從大海出於四天下及八萬洲
普降慧澤皆令霑洽卉木叢林百穀藥樹
皆得生長亦令二足四足衆生無飢渇想降
此雨已還處本宮大菩薩龍亦復如是從佛
法出能於三千大千世界城邑聚落雨大法
雨能斷無量無數衆生三種渇愛欲愛色愛
及無色愛舍利弗譬如大海初欲成時於四
天下八萬諸洲所有流水及大小雨江河泉
源流入其中皆悉能受不増不減海法應爾
種種水入皆捨本名倶名海水皆失本味同
爲一醎菩薩發心亦復如是從初欲成至得
阿耨多羅三藐三菩提時具足佛法能以智
慧斷衆生疑諸大論師福徳智慧善根已成
若未成者佛爲斷疑皆失本稱但同一號名
佛弟子如大海水等一醎味我諸弟子同得
離欲一解脱味舍利弗譬如大海漸次轉深
若大海水初便頓深諸求寶者無能得入以
漸漸深乃至無等故成大海諸菩薩心亦復
如是初發意時漸漸轉深乃成無等舍利弗
是菩薩心漸漸深者是檀波羅蜜尸波羅蜜
羼提波羅蜜毘梨耶波羅蜜禪波羅蜜其甚
深者所謂波若波羅蜜是無等深者諸佛
法也舍利弗若菩薩道初便頊深證於實
際無量衆生求法寶者則不能入舍利弗譬
如大海所以成者皆爲利益一切世界菩薩
發心亦復如是從初已來皆爲利益一切世
界舍利弗譬如大海初漸起時有寶洲性菩
薩發心亦復如是初便漸有念處正勤四如
意足根力覺道及諸禪定背捨三昧法寶洲
性舍利弗白佛言希有世尊能樂説是大海
諸喩以明菩薩發心福徳無量無邊佛告
舍利弗菩薩心者非大海喩所能知也何
以故是心深發大願莊嚴如來若説此心福
徳若滿一劫若過一劫猶不能盡何以故諸
菩薩等發如是心能成大事難勝難壞最上
最妙能與衆生一切樂具轉三界苦生大智
慧難測崖底無所障閡大智光明舍利弗
以要言之諸菩薩心所成大事説不可盡舍
利弗譬如三千大千世界初漸起時當知便
爲其中所有一切衆生作依止處菩薩如是
初發阿耨多羅三藐三菩提心當知便爲無
量衆生得智慧故舍利弗譬如須彌山王初
漸起時當知便爲無量諸天作所住處因是
山王忉利諸天便能破壞阿修羅衆菩薩如
是初發阿耨多羅三藐三菩提心修道成佛
能爲無量無數弟子作依止處如忉利天因
須彌山則能破壞阿修羅衆如是衆生因如
來故能壞魔衆舍利弗譬如鐵圍山王初漸
起時當知便爲其中衆生障蔽八哆呵婆羅
風便不能壞菩薩如是初發無上菩提之
心漸次轉高堅固難沮當知能爲親近菩薩
所有衆生障諸魔風使不惱壞舍利弗如雪
山王初漸起時當知便爲諸藥草木依止生
處菩薩如是初生之時便爲無量無數
衆生習諸法藥壞煩惱疾舍利弗譬如寶
性初始生時當知便爲無量百千萬億衆生
作利益分菩薩如是從初始起大智寶性
當知便爲無量無邊阿僧祇衆生作利益分
舍利弗譬如日天子宮初欲成時當知便爲
照四天下八萬諸洲能照能熱菩薩如是從
初始起漸漸増長成佛住處當知便爲三千
大千世界衆生作大法明亦能乾竭諸貪愛
恚煩惱淤泥舍利弗譬如阿耨達池初漸
起時當知便爲阿耨達龍作所住處從此池
邊流四大池皆爲二足四足衆生而作利益
斷除渇乏生諸金寶漸入大海是大乘法初
漸起時亦復如是一切菩薩因是乘故能
習佛法得阿耨多羅三藐三菩提已則能流
演四大法河謂義無礙法無礙言辭無礙樂
説無礙空無相無作八背捨味根力覺道
如是諸音無量無數衆生聞已斷煩惱渇
能令得證永離實際如是舍利弗諸菩薩
心初漸起時能成大事難勝難壞無等等事
亦大利益無量衆生令發無上菩提之心舍
利弗如來雖作是説不能窮盡是故當知
有人能爲菩薩説法示教利喜所得功徳無
量無邊不可稱數舍利弗我以佛眼觀此福
報不見邊際隨向何乘皆能得到如人施佛
所種善根乃至涅槃終不中盡舍利弗乃往
過世有一菩薩名曰樂法生長王家所聞善
言皆寫讀誦時此王子爲求法故遊諸國邑
時有一人住深坑側語樂法言王子汝來我
當相與佛所説偈時此菩薩上坑岸上呼其
人言咄善男子汝當與我佛所説偈是人答
言不空相與樂法菩薩身著寶衣此衣價直
二十億金摩尼瓔珞以爲咽飾其珠價直
四十億金是人見已心生貪著作如是念若
此王子與我寶衣摩尼瓔珞然後當與佛所
説偈爾時王子語是人言爲須何物當以相
與汝當與我佛所説偈是人貪心増長熾盛
語菩薩言若能與我所著寶衣及珠瓔珞聞
佛偈已投此深坑能如是者當先立誓然後
爲汝説佛一偈王子答言咄哉仁者汝欲令
我投此深坑爲得何利是人答言我無所得
但恐汝今捨此寶衣及珠瓔珞既聞偈已便
生悔心恃豪勢力而還奪我王子答言汝但
説之我終不悔是人即言若不肯誓當知汝
心則爲已悔菩薩復言汝但説之當相隨意
與汝寶衣及珠瓔珞亦投深坑是人聞誓便
爲菩薩説佛一偈爾時菩薩即與寶衣摩尼
瓔珞又立誓言若我誠心捨此寶衣及摩
尼珠歡喜無悔以是實語當令我今從高墜
下安隱平住無所傷損作是誓已便自投身
未到地頃四天王來徐接置地安立而曰咄
人希有佛所説偈甚深微妙有大利益是
人即便從高而下到菩薩所作如是言王子
希有能爲難事欲求何法菩薩答言我以是
法當得阿耨多羅三藐三菩提成佛道已
未度者度未解者解未滅者滅未安者令得
安舍利弗是人聞已便生信心語菩薩言
還取寶衣及諸瓔珞何以故汝服寶衣𬽳此
珠瓔正是所宜菩薩答言是不可也猶如
人吐豈可還食是人白言若不還取願受我
悔後作佛時當見救濟舍利弗汝謂爾時樂
法王子爲一偈故脱身寶衣及摩尼珠與彼
人已又以自身投深坑者豈異人乎勿造斯
觀即我身是爾時是人爲我説偈後於我所
得信心已作如是言汝成佛時當度我者豈
異人乎勿造斯觀今和伽利比丘是舍利
弗我曾一時與諸比丘處在深澗遊空經行
時和伽利在高岸上我呼之言自投身來信
佛語故便自投身無所傷損得六神通舍利
弗汝且觀是善根之力是人爲我但説一偈
信我語故自身歸依今得解脱舍利弗是
人以貪心爲本種諸善根尚得漏盡況復有
人信受我語了達佛慧説菩薩法一四句偈
示教利喜我不見此福徳有盡除入涅槃
　　毀壞品第二十六
舍利弗白佛言世尊若人爲菩薩説一四句
偈示教利喜助成佛道得爾所福若復有人
爲欲破壞菩薩心故而作障礙當説是人得
幾所罪何以故若已壞亂當壞亂者聞是
罪已便自改悔佛告舍利弗若人作礙壞
菩薩心得無邊罪如人欲壞無價寶珠是
人則失無量財利如是舍利弗若人壞亂菩
薩心者則爲毀滅無量法寶舍利弗如種藥
樹有人剪伐不令増長是人則壞無量衆生
療治病法令多衆生爲病所困如是舍利
弗若人欲壞是菩薩心大安樂心滅除無量
衆生苦患大智藥心當知是人則令無量無
數衆生爲諸貪恚癡慢慳妬諂曲無慚無
愧諸煩惱病之所侵害亦令無量阿僧祇衆
生失於涅槃安穩住處舍利弗若人毀壞阿
耨達池殺大龍王當知是人則爲壞失二足
四足渇乏衆生八徳之水如是舍利弗若人
壞亂菩薩心者則爲破壞能除無量衆生渇
愛八聖道水舍利弗譬如有人壞日宮殿是
人則爲滅四天下衆生光明如是舍利弗若
人壞亂菩薩心者當知是人則爲毀滅十方
世界一切衆生大法光明舍利弗如人破壞
一切寶性當知是人則壞無量衆生珍寶如
是舍利弗若人壞亂菩薩心者當知是人則
壞無量阿僧祇衆法寶之分亦爲毀滅如是
諸經令不聞見舍利弗如從寳性出無量寳
給足衆生如是舍利弗諸菩薩心是法寶性
從此法寶生諸佛法不可思議神通智力是
故舍利弗當知破壞菩薩心者則得無量無
邊深罪舍利弗如人惡心出佛身血若復
有人破戒不信毀壞捨離是菩薩心者其
罪正等舍利弗置是惡心出佛身血我説具
足五無間罪若人毀壞菩薩心者其罪過此
何以故起五無間罪尚不能壞一佛之法若
人毀壞菩薩心者則爲斷滅一切佛法舍利
弗譬如殺牛則爲已壞乳酪及酥如是舍
利弗若人破壞菩薩心者則爲斷滅一切佛
慧是故舍利弗若人破戒不信呵罵呰
毀壞菩薩心當知此罪過五無間舍利弗
置是無間之罪令四天下滿中阿羅漢若
有一人皆奪其命汝意云何是人得罪寧爲
多不舍利弗言甚多世尊佛言我今告汝
若人呰毀壞亂菩薩令其信受捨離是心失
佛智慧比前罪者百分千分百千萬分尚不
及一乃至譬喩亦不能及何以故雖奪爾所
阿羅漢命而不能障諸佛十力四無所畏
四無礙智十八不共法大慈大悲佛不虚行不
障如來象王迴觀師子奮迅無見頂相不障
如來吹百千種具足法貝亦不妨轉無上法
輪不障聖主自在神力亦復不障能知衆
生諸根利鈍種種欲樂差別智慧舍利弗若
菩薩發阿耨多羅三藐三菩提心得成大乘
堅誓莊嚴若有人來壞亂此心令其退捨是
人則障佛十種力乃至衆生種種欲知舍利
弗置四天下若滿三千大千世界諸阿羅漢
譬如竹葦稻麻叢林若有一人皆奪其命汝
意云何是人得罪寧爲多不甚多世尊舍利
弗若復有人懷恚輕慢破戒不信毀壞散亂
是菩薩心此人得罪唯佛能知何以故此人
壞亂菩薩深心則爲毀滅一切佛法斷諸佛
種何以故若無菩薩最初心者云何當有如
是佛慧佛自在力出於世界是故舍利弗比
無上心大心深心諸菩薩心若在比丘比丘
尼優婆塞優婆夷天龍夜叉乾闥婆阿修羅
迦留羅緊那羅摩睺羅伽人非人所一切世
界皆應禮敬何以故有此心者當知即是
未來世尊舍利弗汝意云何如來稱讃是菩
薩心頗於是中分別齊限衆生名字若刹利
家婆羅門家居士大家轉輪王四天王天釋
提桓因若忉利天若炎摩天兜率陀天化樂
天他化自在天若梵天若大梵王諸名字不
不也世尊何以故世尊但説如是淨心大
心深心汝意云何若我如是稱讃此心是中
頗説若大力士如那羅延等若少若老富貴
貧賤上下人不不也世尊舍利弗汝見是心
所在之處若少若老富貴貧賤有力無力汝
等皆應敬念防護助成此人是爲聲聞無上
報恩能以法施化菩薩故舍利弗若聲聞
人能如是者則爲具足供養如來謂能示教
令諸菩薩於無上菩提心不退轉舍利弗白
佛言世尊菩薩有三種心一初發心二者轉
心三曰成心是三心中世尊稱讃攝護何
心佛言如是如是如汝所言菩薩有三種
心初心轉心及已成心舍利弗是中如來
稱讃攝護初心轉心令其得成何以故若
或有人發阿耨多羅三藐三菩提心令不退
轉墮於聲聞辟支佛地以不墮故漸當得成
無上菩提是故菩薩發菩提心應當觀察是
心空相舍利弗何等是心云何空相舍利弗
心名意識即是識陰意入意界心空相者心
無心相亦無作者何以故若有作者則有彼
作而此人受若心自作則自作自受
舍利弗是心相空無有作者無使作者若無
作者則無作相若人戲論是心相者則與無
礙空無相諍若與無礙空無相諍是人則與
如來共諍與如來諍當知是人則墜深坑其
深坑者則謂地獄餓鬼畜生及諸得見陰界
入見我見人見衆生之見舍利弗取要言之
佛法僧見及涅槃見如是皆名有所得見如
是諸見爲惡趣原衆生貪著是諸見故因墜
深坑亦陷他人令墮深坑其深坑者則謂五
道生死是也爾時會中有一乞人名曰撰擇
從坐而起恭敬合掌白世尊曰我今不欲墮
是深坑亦不欲與如來共諍我從昔來生如
是心欲得阿耨多羅三藐三菩提還自生念
我是貧人多諸苦惱資生艱難此諸刹利及
婆羅門居士大家尚不能習無上菩提況
我乞人第一貧賤今從佛聞稱讃如是菩薩
初心此中不説刹利大姓婆羅門家居士大
家及四天王釋提桓因忉利天炎摩天兜率陀
天化樂天他化自在天不説梵世及梵天王
亦復不説貧富貴賤我從今日定發阿耨多
羅三藐三菩提心不自輕身佛言善哉撰
擇汝今乃能隨學如來決定發此無上道心
爾時撰擇即於佛前而説偈言
　　　　我不求稱讃　稱讃非上妙　　　　
　　　　欲求最勝意　謂佛無上智　　　　
　　　　佛於世界上　亦世界無上　　　　
　　　　於苦惱衆生　能爲作歸依　　　　
　　　　佛證無漏法　微妙淨無量　　　　
　　　　愍衆生故説　度脱生死患　　　　
　　　　佛神力無礙　光明亦無邊　　　　
　　　　得無岸智慧　福徳巍巍尊　　　　
　　　　世尊我本心　亦謂得成佛　　　　
　　　　心還生退沒　誰與貧賤者　　　　
　　　　有諸王居士　釋梵諸尊神　　　　
　　　　大神徳人天　是尚不能得　　　　
　　　　況我貧賤者　乞匃自濟命　　　　
　　　　佛智世無上　云何而可得　　　　
　　　　世尊知我心　告舍利弗言　　　　
　　　　我説是發心　無貧富貴賤　　　　
　　　　亦不説刹利　婆羅門居士　　　　
　　　　諸天龍鬼神　但説發淨心　　　　
　　　　今聞佛所説　我心得大力　　　　
　　　　謂必當成佛　能發深心故　　　　
　　　　天地可易位　須彌可粉塵　　　　
　　　　虚空尚可變　我心不可轉　　　　
　　　　假使衆生類　一切皆爲魔　　　　
　　　　悉來見嬈亂　我心定不轉　　　　
　　　　若人於我前　而作如是言　　　　
　　　　佛智甚難得　誰與貧賤者　　　　
　　　　我聞已答言　汝是貧賤者　　　　
　　　　汝無有信財　我有當作佛　　　　
　　　　諸佛無有性　亦無有定種　　　　
　　　　但一心迴向　於無上大乘　　　　
　　　　是則諸佛性　亦爲如來種　　　　
　　　　一心求佛道　供養故成佛　　　　
　　　　我不惜身命　亦不貪世樂　　　　
　　　　唯志無上道　度一切衆生　　　　
　　　　今於法王前　眞實語無畏　　　　
　　　　若當有錯謬　唯佛哀愍説
爾時世尊以偈答言
　　　　汝發無上心　乘於無上乘　　　　
　　　　是中無錯謬　當成佛法王　　　　
　　　　撰擇聞佛説　心得無量喜　　　　
　　　　以心善淨故　飛高七多羅　　　　
　　　　世尊時微笑　口出五色光　　　　
　　　　普照明天地　還從頂上入　　　　
　　　　阿難即合掌　諮問兩足尊　　　　
　　　　世雄智無礙　此爲何所因　　　　
　　　　是王舍城中　最下賤乞人　　　　
　　　　住在於空中　合掌禮敬佛　　　　
　　　　今諸天龍王　夜叉人非人　　　　
　　　　皆一心合掌　禮敬是乞人　　　　
　　　　我今問世尊　何故笑放光　　　　
　　　　誰專行佛道　而欲爲授記　　　　
　　　　誰當住佛道　而發無上心　　　　
　　　　當證最勝慧　度衆老病死　　　　
　　　　誰當坐道場　破壞魔王軍　　　　
　　　　得無上佛道　轉最妙法輪　　　　
　　　　誰當獲大智　逮無量神通　　　　
　　　　得普智無礙　分別衆生根　　　　
　　　　誰當得梵音　言説皆奇特　　　　
　　　　眞智無礙故　所演無變異　　　　
　　　　誰證無上道　常處微妙定　　　　
　　　　了達三界心　哀愍故説法　　　　
　　　　誰當説法時　天人皆歡喜　　　　
　　　　當得不虚行　象王迴觀法　　　　
　　　　誰爲大衆導　嚴淨佛世界　　　　
　　　　離一切諸難　廣開寂滅道　　　　
　　　　大神徳世尊　我當問此事　　　　
　　　　何縁故微笑　願説令衆喜
爾時世尊告阿難曰如來因是撰擇乞人是
故微笑放大光明即時會中天龍夜叉緊那
羅摩睺羅伽人非人等有八十億那由他衆
皆發無上菩提之心我爲是等授阿耨多羅
三藐三菩提記爾時世尊欲明此義而説偈
言
　　　　如來説此因縁時　滿八十億那由他　　　　
　　　　衆生悉發無上心　此等皆當成佛道　　　　
　　　　今是撰擇深智人　歡喜合掌立空中　　　　
　　　　恭敬讃歎供養我　自願逮覺如今佛　　　　
　　　　是人福徳因縁故　終不墜落諸惡趣　　　　
　　　　生生常離八難處　世世恒得見諸佛　　　　
　　　　既得値遇諸佛已　爲得無上菩提故　　　　
　　　　寶蓋幡幢及華香　以此供具供養佛　　　　
　　　　歴代諸佛修道時　上妙衣服及衆味　　　　
　　　　床榻臥具亦湯藥　以此供具供養佛　　　　
　　　　當漸次第値彌勒　爲求佛故深加敬　　　　
　　　　以七十億那由他　摩尼寳珠爲供養　　　　
　　　　一一摩尼珠光明　能照八十由旬内　　　　
　　　　集此寳珠衆光力　悉能遍照諸世界　　　　
　　　　又以七寶起塔廟　滿七十億那由他　　　　
　　　　其塔縱廣各十里　以衆妙寳爲莊嚴　　　　
　　　　衣服床榻及茵褥　亦七十億那由他　　　　
　　　　以如是諸莊嚴具　上彌勒佛及衆僧　　　　
　　　　安居三月設供養　如是不倦經百歳　　　　
　　　　是人然後當出家　彌勒法中修梵行　　　　
　　　　如是愛樂恭敬心　深加供養彌勒佛　　　　
　　　　漸次習行菩薩道　悉見賢劫一切佛　　　　
　　　　從是復得見諸佛　其數過如恒河沙　　　　
　　　　見已心得深善淨　皆加供養修佛道　　　　
　　　　是人淨心福徳報　我今略説不能盡　　　　
　　　　其果無量無可喩　誰聞是已不求佛　　　　
　　　　是人往來生死中　恒河沙劫求佛道　　　　
　　　　末後當證無上智　成佛號名集堅實　　　　
　　　　壽命算數一千劫　時佛世界甚清淨　　　　
　　　　閻浮提地亦莊嚴　如須彌頂忉利宮
　　　　集堅實世尊　聲聞大衆會　　　　
　　　　過億那由他　如恒河沙數　　　　
　　　　一一大會中　如恒河沙人　　　　
　　　　皆得阿羅漢　自在神通力　　　　
　　　　悉通達三藏　明了諸問答　　　　
　　　　如我舍利弗　智慧中第一　　　　
　　　　有菩薩大會　其數復倍上　　　　
　　　　彼佛大菩薩　亦名阿逸多　　　　
　　　　彼諸菩薩衆　得無生法忍　　　　
　　　　轉身生諸國　隨處各成佛　　　　
　　　　一一大會中　恒沙數菩薩　　　　
　　　　彼佛與授記　當成無上道　　　　
　　　　彼佛滅度後　法住滿一劫　　　　
　　　　舍利廣流布　亦如我滅後　　　　
　　　　集堅實舍利　天人所供養　　　　
　　　　隨衆生所樂　現諸神通力　　　　
　　　　是舍利塔廟　皆以七寶成　　　　
　　　　欄楯及寶柱　香華衆幡蓋　　　　
　　　　以是妙寶飾　莊嚴如來塔　　　　
　　　　以此諸塔廟　嚴淨閻浮提　　　　
　　　　若人持衆華　供養於佛塔　　　　
　　　　即變成華蓋　有如是神力　　　　
　　　　集堅實世尊　形像在諸塔　　　　
　　　　隨衆生所樂　微笑現光明　　　　
　　　　大光普照已　還入於本處　　　　
　　　　若入頂相中　自知受佛記　　　　
　　　　若光從口入　知受縁覺乘　　　　
　　　　光若從臍入　自知受聲聞　　　　
　　　　彼世尊形像　有是神通力　　　　
　　　　如是滿一劫　劫盡乃當滅　　　　
　　　　有爲法無常　故當勤行進
爾時舍利弗白佛言希有世尊撰擇乞人如
是下賤而心已成上妙貴法何有智者輕賤
之也佛告舍利弗如是如是如汝所説何
有智者輕賤此人唯除凡夫無聞無智舍利
弗以是義故我經中説智者不應輕量他人
輕量他人則爲自傷舍利弗汝意謂此撰擇
乞人本來頗爲天龍夜叉乾闥婆阿修羅摩
睺羅伽人非人等所敬禮不不也世尊何以
故此貧賤人未爲如來所授記時無人禮敬
今爲世尊所授記已一切天人阿修羅衆咸
皆禮敬舍利弗是爲諸佛未來世中無礙
知見不與聲聞辟支佛共是故舍利弗我
諸弟子信受佛語若爲衆生演説法時應先
稱揚佛之神徳衆生聞已或能發心求佛智
慧以發心故佛種不斷舍利弗一切世界
尠有衆生爲他求利自利利人是最爲難舍
利弗且置爲他求利衆生之中能自利者
是人尚難何以故今凡夫人欲求自利而
乃自傷何以故舍利弗我不見人若侵害
他自不衰惱是故當知住自利因是則爲難
又於是中自利利他最爲甚難故舍利弗若
人毀發大乘心者當知是人不能自利亦不
利他斯則不名修行道者舍利弗是愚癡人
行於邪道爲失自利亦失他利以此因縁故
是人當得八衰惱法何謂爲八失所愛重親
友家屬國界衰亂財産日耗災火焚燒縣
官所侵諸根毀壞死入地獄獄卒考掠是
名爲八復次有八大不安法何謂爲八謂生
地獄餓鬼畜生是大不安若得人身常生邊地
不識善惡無佛無法無聖衆處是大不安設
得人身生於中國聾盲瘖瘂癃殘百疾是亦
名爲大不安法雖生中國具足人身常爲衰
弊心懷諂曲虚僞奸詭是亦名爲大不安法
受外道教好於邪論邪見惡行亦成不
淨身口意業諸佛賢聖尚不能救是亦名爲
大不安法若生中國具足人身佛得道夜即
便命終不値佛法是亦名爲大不安法是爲
輕毀求佛道者八不安法舍利弗當知是人
若生地獄必墮阿鼻大地獄中得大身形多
受衆苦續起重罪若墮畜生爲惡蟲獸恒苦
飢渇侵奪他命殘食肌肉以自濟活隨所生
處續増罪業若爲水性作摩伽魚縶民伽羅
失收摩羅及欝陀羅等人所網鈎生被
切割備受衆惱求死不得若復陸生或爲駝
驢牛羊猪犬若作駝牛爲人穿鼻身常負重
加諸杖痛呻呼大㘁無有救者中路疲乏
不能前進命未盡間生被割剥殘食其肉猶
並罵言多食喜臥大折損我舍利弗汝且觀
是罪業因縁如我所知若廣説者從劫至劫
猶不能盡舍利弗取要言之若人毀壞菩薩
心者若離八難無有是處何以故是人續起
衆罪業故當知汝等得脱此難爲自救濟
佛説華手經卷第七

佛説華手經卷第八
　　後秦龜茲國三藏鳩摩羅什奉　　詔譯
衆雜品第二十七
佛告舍利弗有四救法何謂爲四怖畏衆生
如來能救入邪徑者聖道能救諸惡業者念
處能救在八難者菩薩能救是名爲四舍
利弗有四安法何謂爲四生得値佛名爲
大安得無難處名爲大安能信佛法名
爲大安具聖正見名爲大安是名爲四
舍利弗復有四法能成事業何謂爲四四大
調和令身得安正見能生質直淨心見佛
得信爲衆樂因發無上心能滅無量無數衆
生諸煩惱病是爲四法能成事業又舍利弗
世有四願何謂爲四諸病痩者願欲得活
飢渇所逼願得食飮苦惱所切願欲得樂行
嶮路者願得安隱是爲四願又舍利弗世
界凡有四貪著處以貪著故當墮惡道何謂
爲四一者貪身二貪壽命三利財産四耽
愛欲是名爲四舍利弗有七藏處謂風藏
生藏熟藏冷藏熱藏見藏欲藏舍利弗是諸
藏中欲藏最牢此欲藏者爲何所依依於
涕唾痰𤸌膿血筋骨皮肉心肝五藏腸胃屎
尿爾時會中有一居士名曰撰擇居士有妻
其名妙色面貌端嚴姿容挺特撰擇居士
深生愛著煩惱熾盛聞佛所説即白佛言世
尊莫作是説貪欲之心起於屎尿何以故
我妻端嚴無諸臭穢佛知居士貪垢情深即
時化作一婦人像端嚴淨潔状如妙色整容
徐歩來入衆中居士見已即作是念我妻何
縁來入此會作是念已即問之曰汝以何故
而來此耶答曰欲聽世尊説法居士即牽
自坐衣上佛以神力令是婦人糞汚其衣使
此居士不堪臭處以手掩鼻顧視在右誰爲
此者時跋難陀在右邊坐語居士言何故掩
鼻而顧視我答言是處甚大臭穢以佛神力
令跋難陀及諸衆會見此婦人便棄糞穢汚居
士衣時跋難陀語居士言且觀汝妻所爲臭
穢居士答言我無所疑我妻淨潔身無諸
穢若有疑者自當觀之語跋難陀我意謂汝
爲此穢汚時跋難陀即大恚怒從坐而起語
居士言汝無慚愧誰名字汝爲居士耶汝
今應名屎居士也何不自以手牽汝妻坐衣
上耶汝妻坐時便此糞穢汝自坐上爲屎所
塗而無羞恥反欲謗人會中唱言此屎居
士可遣出衆便謂之言不淨弊人不應在衆
即以手牽令出衆外撰擇心惑語其妻曰我
敬汝故令坐衣上汝爲大人法應爾也妻即
答言汝近屎嚢自應爾也居士爾時即
生厭心欲去衣糞更汚身體謂跋難陀當
何方便得離此穢跋難陀言非直此糞汚染
汝身更有諸衰是汝之分若欲離者當遠逃
逝以汝妻糞令此大衆頭痛悶亂居士答曰
諸釋子等皆多慈愍汝甚惡口乃如是耶跋
難陀言如汝今者何可慈愍佛之所語而
敢違逆作如是言我妻端嚴無諸臭處汝
今自觀爲淨潔不而欲謗我爾時居士謂其
妻曰汝可還歸既遣之已語跋難陀我今明
見女人諂曲多諸過咎不淨充滿心生厭離
欲於佛法出家爲道跋難陀言汝今形體臭
穢如是若以香塗經歴年載然後或可堪任
出家居士答曰我若塗香經歴年歳或身無
常或佛滅度壞我出家求道因縁今若見聽
得出家者我不復往城邑聚落僧房精舍作
阿蘭若乞食納衣於空閑處誰聞我臭佛
言居士汝欲於我法中出家即白佛言唯
然世尊佛言善來汝爲沙門修行梵行即
時居士鬚髮自落袈裟著身執持應器如比丘
像佛爲説法苦集滅道聞四聖諦得法眼
淨成須陀洹重爲説法教化漸令得斯陀含
阿那含果過是夜已執衣持鉢詣王舍城次
行乞食遂到本舍在門外立時妻妙色自見
其夫剃頭法服出家爲道即語之曰法應見
捨爲沙門耶撰擇答言汝昨法應於我衣
上便棄不淨汚我身也妙色答言汝爲比丘
應謗人也我從父舍到汝家來未見外門況
詣竹園至彼會中爾時比丘語妙色言有跋
難陀爲我時人於大衆中見遣令出時有惡
魔隨逐撰擇而語之言汝昨見者非妙色
也是化所作眩惑汝心今可還以五欲自
娯沙門瞿曇欺誑汝耳汝今虚妄非實比丘
瞿曇沙門常以此術誑惑多人令其出家如
今誑汝撰擇比丘證眞法故即覺魔爲謂言
惡人汝亦變化我亦變化是妙色姊倶爲變
化佛所説法皆空如化爾時妙色聞此法已
即於諸法遠塵離垢得法眼淨蠲除疑悔不
隨他語於佛法中得無畏力謂撰擇言所
爲甚善能於佛法樂修梵行我亦於法出家
爲道佛告舍利弗若人發心求菩提者應
離四法何謂爲四離惡伴黨諸惡知識及不
善行是爲初法所應離也又舍利弗若人
發心求菩提者應當離於貪著女相不與
世人共處同事是第二法所應離也又舍
利弗若人發心求菩提者應當離於外道
書論謂裸形論路伽耶論末伽梨論非佛所
説不應親近聽受讀誦是第三法所應離
也又舍利弗若人發心求菩提者不應親
近邪見惡見是第四法所應離也舍利弗
如來不見更有餘法深障佛道如此四法是
故菩薩應當捨離又舍利弗若欲疾得無上
菩提當修四法何爲謂四菩薩應當隨善
知識善知識者謂諸佛是若聲聞人能令菩
薩住深法藏諸波羅蜜亦是菩薩善知識也
應當親近供給禮敬又舍利弗菩薩應當親
近出家亦應親近阿蘭若法離女色故又舍
利弗菩薩應當親近修習大空正見離邪見
故又舍利弗若諸菩薩欲疾逮得無上菩
提應當親近如是四法爾時世尊欲明此義
而説偈言
　　　　遠離女人事　及離惡知識　　　　
　　　　亦遠外道論　并餘諸邪見　　　　
　　　　若親近女人　及諸惡知識　　　　
　　　　受外道論議　増長諸邪見　　　　
　　　　増長邪見故　速墮諸難處　　　　
　　　　難得離八難　亦難信佛法　　　　
　　　　若人欲爲惡　即便造惡行　　　　
　　　　若作惡行者　則便墮惡趣　　　　
　　　　是故求道者　勿習近女色　　　　
　　　　常當生厭離　觀之如溷猪　　　　
　　　　勿近惡知識　令住非法者　　　　
　　　　若近行非法　令人失心目　　　　
　　　　若親近外道　尼揵諸論義　　　　
　　　　言辭雖嚴飾　能生諸過咎　　　　
　　　　悉捨是衆事　則離諸邪見　　　　
　　　　我説此四法　往來生死本　　　　
　　　　遠離下劣法　習近上妙行　　　　
　　　　我本所修習　當行如是法　　　　
　　　　出家修梵行　親近善知識　　　　
　　　　諸佛及弟子　令我住佛道　　　　
　　　　我常修行空　空空及大空　　　　
　　　　雖行是空法　而不著於空　　　　
　　　　若法及所得　二倶不在空　　　　
　　　　是名爲眞空　世界所不測　　　　
　　　　我本爲佛道　所修行諸法　　　　
　　　　是法甚微妙　非凡智所及　　　　
　　　　我求佛道時　諸所聞經法　　　　
　　　　内心自思量　不隨他人説　　　　
　　　　我自了達已　而爲他人説　　　　
　　　　是名正眞道　空無礙寂滅　　　　
　　　　空中無有生　亦無有老者　　　　
　　　　空中亦無死　是名常住相　　　　
　　　　是名法實相　道場所了達　　　　
　　　　壞破諸魔兵　得無上菩提　　　　
　　　　我之所得法　即以爲人説　　　　
　　　　令證無上際　而無所轉相　　　　
　　　　若欲得佛道　及欲坐道場　　　　
　　　　欲破諸魔衆　常修此空法　　　　
　　　　若有人欲轉　無上妙法輪　　　　
　　　　度無量衆生　當學是空法　　　　
　　　　欲住佛十力　及四無所畏　　　　
　　　　處衆師子吼　當習是空法　　　　
　　　　欲得大名聞　廣流布十方　　　　
　　　　當正心修習　了達是空法　　　　
　　　　諸菩薩智者　我隨學空法　　　　
　　　　能得上菩提　是名最勝智　　　　
　　　　比丘比丘尼　若隨學我行　　　　
　　　　亦當得菩提　如我今所得　　　　
　　　　非但是二衆　能行此空法　　　　
　　　　一切衆生類　亦學成佛道　　　　
　　　　我以八直道　修行是空法　　　　
　　　　了達諸法相　逮無上正覺　　　　
　　　　我修習是法　能得無礙智　　　　
　　　　是諸佛眞道　謂常習空法　　　　
　　　　是故諸菩薩　爲利衆生故　　　　
　　　　應當學此法　所謂諸法空
舍利弗菩薩摩訶薩復有四法世世轉身不
失正念能如説行於諸法中得決定心得無
礙辯利辯深辯及無等辯諸佛知已加其神
力當於後世擁護法城何謂爲四常樂出
家世世修習是出家法爲衆生故求法無厭
説法無惓習無依定壞諸法相常勤修習
念佛三昧於諸縁中而無淨相是名初法不
失正念又舍利弗菩薩摩訶薩自求佛道
兼化衆生令住其中常樂稱讃諸佛神徳
是第二法不失正念又舍利弗菩薩摩訶薩
能成甚深無生法忍是第三法不失正念又
舍利弗菩薩摩訶薩於命終時心不散亂常
念諸佛及甚深法以是深忍不失正念是名
爲四爾時世尊欲明此義而説偈言
　　　　菩薩常求法　亦常行法施　　　　
　　　　是故於諸法　終不失正念　　　　
　　　　以化無量衆　令住佛道故　　　　
　　　　世世轉身時　常得不失念　　　　
　　　　習近佛所讃　甚深空寂法　　　　
　　　　是故此菩薩　疾得無生忍　　　　
　　　　亦不生無生　無生即無生　　　　
　　　　以是深忍故　常不失正念　　　　
　　　　是菩薩智者　不亂心命終　　　　
　　　　常專念諸佛　及諸佛深法　　　　
　　　　是人命終時　其心不退沒　　　　
　　　　故世世轉身　常不失正念　　　　
　　　　是故若有人　欲得無上道　　　　
　　　　當一切修習　如是諸四法　　　　
　　　　是法最第一　諸佛之所讃　　　　
　　　　我今亦稱揚　汝等當修學　　　　
　　　　如來所説法　爲利汝等故　　　　
　　　　佛爲利益者　非強爲汝説　　　　
　　　　若汝求佛智　當修學是道　　　　
　　　　修學是道故　從此生佛慧　　　　
　　　　若人懷懈怠　及生退沒者　　　　
　　　　終不得佛道　當遠離是法　　　　
　　　　若人計我心　及住衆生想　　　　
　　　　若依止諸法　不能證佛道　　　　
　　　　當離是諸心　常修學空相　　　　
　　　　壞散一切法　及獲甚深智　　　　
　　　　亦勿有所依　有依即動相　　　　
　　　　好樂動法故　往來生死中
衆妙品第二十八
佛告舍利弗菩薩有四法能致一切最勝妙
法何謂爲四若人發大乘心見法欲壞爲
久住故勤加行進求法不倦若見如來塔廟
毀壞勤加修治令得久住爲樂法故不惜身
命見苦衆生生大悲心轉加進行作如是
願何時當得習修佛道斷此諸苦而爲説
法舍利弗菩薩摩訶薩求法無厭爲求法
故發大深心而生大欲菩薩摩訶薩爲求大
智神徳難勝壞慢心故菩薩摩訶薩常於
衆生樂行慈心爲之求利作如是念此諸衆
生無有救者唯我一人菩薩摩訶薩爲無瞋
恨修大悲故菩薩摩訶薩爲無嫉妬令衆
生得眞智喜故菩薩摩訶薩爲無慳心常
以法施攝衆生故菩薩摩訶薩爲大施者能
以深心樂佛道故菩薩摩訶薩於一切法心
無所著菩薩摩訶薩爲善説者顏色和悦
言常含笑見苦衆生倍加勤進菩薩摩訶薩
喜樂佛法菩薩摩訶薩爲無所畏於大衆中
師子吼故菩薩摩訶薩爲無驚畏住佛法
故菩薩摩訶薩常勤行進習善根故菩薩
摩訶薩於諸國界城邑聚落無所專繋菩薩
摩訶薩常勤教化十方世界一切衆生菩薩
摩訶薩聰明利根了達諸法菩薩摩訶薩
求眞實義如實思量一切法故菩薩摩訶薩
於佛法中求眞實義爲欲自得無上菩提故
菩薩摩訶薩爲覺悟者善能知時化衆生故
舍利弗菩薩摩訶薩能如法壞外道論者菩
薩摩訶薩於一切法決定義者菩薩摩訶薩爲
佛法性菩薩摩訶薩爲法寶田生法寶故
菩薩摩訶薩爲如大海受一切法無厭足故
菩薩摩訶薩如鐵圍山能障無量無數衆生
煩惱風故菩薩摩訶薩如大海水演法無盡
故菩薩摩訶薩其心淨妙如虚空故菩薩
摩訶薩爲無盡者等虚空故菩薩摩訶薩如
須彌山積善法故菩薩摩訶薩爲如大地受
憎愛故菩薩摩訶薩爲如良田種諸善根不
散失故菩薩摩訶薩爲如猛日能與衆生法
光明故菩薩摩訶薩猶如淨月壞諸瞑故
菩薩摩訶薩爲如密蓋障諸衆生婬怒癡等
煩惱熱故菩薩摩訶薩猶如雲蔭爲諸衆生
安隱息故菩薩摩訶薩猶如大樹能爲衆生
所歸趣故菩薩摩訶薩能爲世界度者歸者
所依止者無畏施者菩薩摩訶薩爲世界
師於諸技藝悉了達故菩薩摩訶薩爲衆
生利能與今世後世涅槃樂故菩薩摩訶薩
一切衆生皆應禮敬舍利弗若諸衆生能
知菩薩爲之如是難行苦行求樂因縁而作重
擔如我知者一切衆生皆應頂戴若肩荷負
從初發心乃至成佛於是時中一切世界諸
天及人所有樂具盡以供給亦常頂戴令不
在地又是菩薩趣道場時以已上服或以天
衣衆妙蓮華爲敷高座上至有頂以天寶衣
而爲軒蓋障蔽風日得阿耨多羅三藐三菩
提已以諸華香幢幡伎樂亦以自身供奉給
侍是諸衆生如是尊敬供養猶不能報菩
薩之恩何以故菩薩爲與衆生無漏淨妙
無上道樂發大莊嚴舍利弗以世界樂欲
比是者百分千分百千萬分尚不及一乃至
譬喩所不能及何以故衆生所奉菩薩樂具
皆是世界有漏虚誑無常變異菩薩所施衆
生之樂皆出於世無漏眞實無熱無惱無量
無限畢竟常樂是故舍利弗當知衆生以一
切樂具供給菩薩猶不能報舍利弗菩薩
摩訶薩於睡眠者而爲覺悟於放逸者而爲
勤進於狂惑者常修正念於盲冥者常爲明
日於病痩者爲大醫藥於邪見者爲示正
道能於未起善法衆生起善法者於未増
善法衆生増善法者舍利弗取要言之更
無餘人能爲衆生歸者救者究竟道者唯有
諸佛而諸佛法如來法自然法非從餘出一
切皆因菩薩道生
　　逆順品第二十九
爾時舍利弗白佛言希有世尊是菩薩道微
妙甚深能自嚴淨亦淨衆生譬如世尊忉
利天上波利質多拘毘羅樹其華開敷既
自端嚴亦能嚴飾忉利諸天菩薩如是具
足佛法得阿耨多羅三藐三菩提已既自嚴
淨亦爲無量衆生所歸成聲聞乘皆得遊戲
根力覺道禪定背捨以自娯樂亦如彼樹其
華開敷忉利諸天以爲娯樂世尊何有智人
不乘此乘但爲我等本以懈怠隨信他語於
所聞法生安樂心便謂得樂今者乃知自無
有力能令一人住是道中世尊我從今已
有所説法先應開演是菩薩乘然後當説諸
聲聞法何以故我如是者或報佛恩謂令
乃至一人發無上心速逮正覺佛告舍利弗
善哉善哉汝今乃能發如是心欲演大法教
化菩薩何以故於當來世多有輕賤此大乘
法如是諸經無人信受舍利弗於爾時世
若善男子善女人求善法者當自正念依義
依法勿處衆中何以故爾時會衆非行道者
我聲聞衆修行道者不輕菩薩毀壞大乘況
如是等佛之所説甚深經法而生違逆何以
故若生違逆是非行者業非是行者業是
凡夫業非智者業舍利弗是故當學起智者
業離凡夫行若有比丘以我爲師應如是行
舍利弗當來世中求佛道者深信行進一心
慚愧樂求善法或爲餘人之所輕毀作如是
言是懈怠者無方便力不能現世得沙門果
爲受五欲而作國王現行法門自言菩薩受
他供奉稱歎如是大乘經法佛不説此
名爲行者舍利弗觀是愚人以微少縁而謗
毀我我説此人爲眞行者彼以爲非若如來
説最勝行者得勝解者彼乃以爲非是行者
非得解者舍利弗時有白衣爲彼弟子信受
其語見諸菩薩比丘比丘尼優婆塞優婆夷
讀誦信習如是諸經生怨賊心舍利弗觀
是愚人何有持戒我經中説若見兀樹似
人相者尚不應瞋況有識者如是惡人常懷
瞋惱舍利弗汝且觀彼時世諸倒法非法
想非法法想善非善想非善善想於行者中
生非行想非行者中而生行想於得解者生
不解想非得解者而生解想當知是人不
名行者不名解者既不知法亦不知善不能
隨順佛所教法如是癡人爲瞋所蔽慳貪
嫉慢所覆自讃矜高毀下他人貪恚愚癡
之所燒害深入諸惡離於善法舍利弗若
我具説此人過者續増罪業不可救療如是



癡人應當離之如避惡牛舍利弗如來爲
慚愧者師非無慚愧者信受者師非無信者
順法者師非壞法者行進者師非懈怠者攝
念者師非亂念者有智者師非愚癡者舍利
弗是愚癡人非我弟子我非彼師汝觀斯人
如是佛乘如來正智如來久遠所修學處久
修學已了達大慧成無上菩提即以此法爲
菩薩説作如是念若有菩薩隨學是法修習
佛慧便能逮得無上菩提拔濟衆生令脱生
死不斷佛種如來亦自尊敬此法而是愚人
輕毀不信甚爲不善第一不善常奈之何
是故汝等當依法行勿依於人當自依止勿
依於他舍利弗是則名爲如來教法云何
比丘依法而行不依於人當自依止不依於
他舍利弗比丘隨離隨順涅槃修四念處
何謂念處於身受心常念不捨又舍利弗
如實見法無所有性於是法中正念不謬是
名念處是爲比丘依法而行不依於人常
自依止不依於他舍利弗若能如是修習念
處悉斷貪著名阿羅漢名漏盡者無煩惱者
世福田者名自在者無染汚者名爲智者到
彼岸者爲導師者婆羅門者舍利弗阿羅漢
者離於一切惡不善法不樂有爲滅除諸業
更不令起舍利弗若阿羅漢起罪福業無有
是處何以故捨三求故轉九結故於一切法
心無所著出過欲界色無色界無有渇愛無
熱無惱心淨如空名阿羅漢舍利弗名滿
漏盡者於一切法漏盡無餘到畢竟盡無諸
結者阿羅漢心本來常空無垢淨故無染汚
者於六塵中若好若惡若毀若譽心無有異
斷戲論故世福田者斷諸熱惱能與第一淨
法施故名自在者見一切法空無所有於空
法中得到彼岸離虚妄論故名自在婆羅門
者障諸惡法離一切法無所染故爲導師者
能爲人説無生死導師所名智者是人能
知欲界色界及無色界業縁果報皆從虚妄分
別故起於中得脱故名智者到彼岸者能破
衆魔及一切結能到一切諸法彼岸已出淤
泥安住陸地是故名爲到彼岸者舍利弗如
來能隨漏盡阿羅漢所有福徳説無増減諸
阿羅漢爲大福田無有穢惡亦無栽蘖及
諸瓦礫舍利弗漏盡阿羅漢若人謗毀而不
生念是人罵我若人稱讃亦不生念是人
譽我無分別念無所疑闕善攝六根住必
定地依於法行不依於人能自依止不依
於他是故舍利弗如是行者終不違逆諸佛
菩提亦終不起非行者業如是不爲修梵行
者之所呵責亦深擁護諸佛菩提令得久住
舍利弗阿羅漢者於諸法中心無所疑所
作已辦住正道中舍利弗白佛言世尊阿
羅漢者終不違逆不住佛法何以故若違
逆者凡夫所爲非羅漢業佛言如是舍利弗
違逆法者凡夫所爲非智者業如來但爲當
來世有耆年比丘多所知識心得暫住獨處
離衆不見女色便自謂言我是阿羅漢心
生貢高爾時衆人多有信者謂是阿羅漢
尊敬供給是愚癡人亦貪名利受是供奉
自謂我有阿羅漢法不起結使是人不知無
分別法喜生分別以結小息便謂得道若
入聚落執持儀法若在獨處便自縱逸在
衆亦異是人樂畜多弟子衆多有知識國
王大臣大得供奉名聞流布多人愛敬諸
結充溢而便自謂無有結使得聞如是甚
深經典空相應法我好弟子愛重聽受求解
義趣以尊敬心修行是法而是癡人不肯信
受欲懷違逆便作是言此非佛語非大師教
非法非善是人於法生非法想於非法中而
生法想不善法中而生善想於善法中生不
善想舍利弗是諸癡人隨所得法便自稱讃
所不得法毀呰輕賤自大貢高毀下他人如
是愚人但有持戒攝念一處漸伏惡心博聞
讀誦多畜弟子人所宗奉稱讃禮敬心生
慠慢我慢上慢隨聞如是諸深妙經起重
罪業是愚癡人而不自知我有是罪轉増慠
慢愚癡之心違逆是經起重罪已墮大地獄
佛説華手經卷第八

佛説華手經卷第九
　　後秦龜茲國三藏鳩摩羅什奉　　詔譯
　　不退轉品第三十
佛告舍利弗如來今當斷汝等疑亦令將來




讀誦是經説者受者皆得斷疑舍利弗如
來名爲一切智者一切見者一切説者無法
不見無法不聞無法不覺無法不知了達三
世無所罣礙舍利弗如來名爲無等等者於
一切法悉得正解自然自在無有所歸如
來今欲於大衆中作師子吼置是愚人行邪
道法不須廣説若善男子善女人發阿耨
多羅三藐三菩提心於是法中應當一心勤
行何以故應作是念諸佛無量阿僧祇劫
所集阿耨多羅三藐三菩提法我於是中若
生懈怠必當不信違逆不受不能達知舍
利弗菩薩若行四法則壞諸佛無上菩提何
謂爲四離於善友屬惡知識隨其所學毀壞
大乘是名初法又舍利弗菩薩有所得見深
計我心聞甚深經便大驚畏當墜大坑是
第二法又舍利弗菩薩雜學外道經書巧
於諍論多人所敬是人不能自調伏心亦復
不能調伏諸法不調伏故不行大乘是第三
法又舍利弗菩薩毀禁不能隨順佛所制戒
聞是深空淨妙戒法心不了達不能信樂
違逆不受是第四法菩薩有是四法不能
信受毀壞菩提爾時世尊欲明此義而説偈
言
　　　　若近惡知識　亦隨其所行　　　　
　　　　故不樂佛道　壞無上菩提　　　　
　　　　雜學外經典　善巧諸諍論　　　　
　　　　其有發言者　即皆能破壞　　　　
　　　　雖自稱智者　而實是愚癡　　　　
　　　　以如是縁故　不信於菩提　　　　
　　　　若人貪著我　隨有所得見　　　　
　　　　聞是甚深法　而生大驚畏　　　　
　　　　是人不能解　如實空寂滅　　　　
　　　　不了達菩提　亦不能信樂　　　　
　　　　以破戒縁故　能起不善業　　　　
　　　　不能隨順學　如佛所説戒　　　　
　　　　惡口而兩舌　好出他人過　　　　
　　　　如是不善人　無惡而不造　　　　
　　　　是故當遠離　不信菩提道　　　　
　　　　隨我所讃法　常當勤修學　　　　
　　　　若人欲見佛　欲知如是法　　　　
　　　　當安隱持戒　從是生眞智　　　　
　　　　若人持淨戒　菩提心轉固　　　　
　　　　以深淨持戒　能滅惡覺觀　　　　
　　　　故求菩提者　當深淨持戒　　　　
　　　　是人於佛道　無有所疑難
又舍利弗菩薩有四法能護佛道何謂爲四
自行持戒深發善心安住戒中博聞正典不
雜邪論聞佛經法能勤讀誦常樂獨處順遠
離行舍利弗菩薩若成如是四法能護佛
道爾時世尊欲明此義而説偈言
　　　　菩薩住戒中　不以戒自高　　　　
　　　　更求甚深法　決定微妙義　　　　
　　　　以第一深法　求無上菩提　　　　
　　　　但修佛正法　不習外道論　　　　
　　　　終不樂讀誦　路伽耶經典　　　　
　　　　不好譏刺論　但擁護佛法　　　　
　　　　常行寂滅法　樂住空閑處　　　　
　　　　無有諸色欲　能嬈亂心者　　　　
　　　　我今所讃歎　是微妙四法　　　　
　　　　爲成佛道故　汝等當修學　　　　
　　　　我於世世中　常行如是法　　　　
　　　　擁護佛法已　故能成大智　　　　
　　　　護持佛法故　不墮賤惡道　　　　
　　　　常生尊貴處　爲衆所侍衞　　　　
　　　　能得大財富　而不爲放逸　　　　
　　　　速以造福業　知財無常故　　　　
　　　　若施則屬我　不施非己物　　　　
　　　　我身及財産　命終皆捨去　　　　
　　　　能得善眷屬　亦得善知識　　　　
　　　　父母諸親族　能令住佛法　　　　
　　　　常樂行善法　亦令他信樂　　　　
　　　　以是得大喜　我修正法故　　　　
　　　　常生於世間　富貴族姓家　　　　
　　　　所生不放逸　常樂行善法　　　　
　　　　於身命財利　不生堅固想　　　　
　　　　諸佛甚難値　無難處亦難　　　　
　　　　見佛得無難　能起大利益　　　　
　　　　心常樂出家　因是生智慧　　　　
　　　　心生大喜悦　而求最勝慧　　　　
　　　　常安住法中　能起無上道
又舍利弗菩薩有四法心常喜悦修道自
慰能自了知必當作佛名聞十方何謂爲四
内外所有能盡惠施安住戒中修諸福徳
於衆智中爲最尊勝爲深法故不惜身命有
讀誦是深經者能加供奉禮敬救護具此四
法心常喜悦能自安慰我必作佛名聞十
方爾時世尊欲明此義而説偈言
　　　　悉捨諸財産　安住淨戒中　　　　
　　　　衆智中最勝　不疑空寂法　　　　
　　　　若見有讀誦　受持及演説　　　　
　　　　如是深經者　供以衆樂具　　　　
　　　　是故此菩薩　常喜心行道　　　　
　　　　能自記作佛　常爲世中尊　　　　
　　　　若過去未來　今現在諸佛　　　　
　　　　皆爲授記言　汝必當逮覺　　　　
　　　　若人隨學此　諸佛所學法　　　　
　　　　當知是菩薩　安住無上道　　　　
　　　　此法佛所讃　諸菩薩所行　　　　
　　　　是人住其中　故能成佛道　　　　
　　　　譬如以坏瓶　從高而墜下　　　　
　　　　中間無有礙　當知必破壞　　　　
　　　　菩薩亦如是　能修習此道　　　　
　　　　中間無礙者　必當得作佛　　　　
　　　　譬如人織作　以經緯相次　　　　
　　　　於中無妨礙　能速得成就　　　　
　　　　菩薩亦如是　常修習此法　　　　
　　　　於中不懈怠　乃至得成佛　　　　
　　　　若人於良田　稼植諸果樹　　　　
　　　　時時加漑灌　漸令得滋茂　　　　
　　　　隨時而養護　爲障風寒熱　　　　
　　　　此樹漸増長　榮欝妙華實　　　　
　　　　其蔭甚清涼　令人樂止息　　　　
　　　　華果給衆生　爲之作利益　　　　
　　　　菩薩亦如是　始種菩提心　　　　
　　　　漸修菩薩道　諮問多聞者　　　　
　　　　以時行惠施　常淨持禁戒　　　　
　　　　諸餘菩薩法　亦行不懈息　　　　
　　　　如是次第行　當坐於道場　　　　
　　　　壞破諸魔軍　成無上菩提　　　　
　　　　隨時轉法輪　世界所不轉　　　　
　　　　漸度脱衆生　將導無量衆　　　　
　　　　如是大智人　發此無上心　　　　
　　　　世世不退轉　乃至成菩提　　　　
　　　　是故汝等今　當漸修此法　　　　
　　　　時至當作佛　隨時轉法輪
又舍利弗菩薩有四法終不退轉無上菩提
捨身當爲轉輪聖王得隨意福得大身力如
那羅延作轉輪王捨四天下而行出家既出
家已能得自在修四梵行命終當得生梵世
上作大梵天何謂爲四舍利弗菩薩若見
塔廟毀壞當加修飾乃至一塊若一搏泥是
爲初法乃至得作大梵天王又舍利弗菩
薩若於四衢道中多人觀處起佛塔廟造立
形像爲作念佛善福之縁若轉法輪及出家
相若坐道場若壞魔軍若現神力若般涅
槃若從天上來下之相是第二法乃至得作
大梵天王又舍利弗菩薩若見比丘僧壞
爲二部衆諍訟瞋恚互相過惡菩薩爾時勤
求方便令其和合是第三法乃至得作大梵
天王又舍利弗菩薩若見佛法欲壞能讀誦
説乃至一偈令法不絶勤行修集爲護法故
敬養法師專心護法不惜身命是第四法
菩薩若成是四法者世世轉身作轉輪王得
大身力如那羅延捨四天下而行出家既出
家已能得隨意修四梵行命終當得生梵世
上作大梵王爾時世尊欲重明此義而説
偈言
　　　　若見佛塔壞　能勤加修飾　　　　
　　　　菩薩以是故　當得大身力　　　　
　　　　於四衢道中　造立佛塔廟　　　　
　　　　顯示佛徳相　令衆心得淨　　　　
　　　　故獲大福報　名聞廣流布　　　　
　　　　亦得大眷屬　多人所稱讃　　　　
　　　　若見僧毀壞　更共相諍訟　　　　
　　　　方便令悔過　還使得和合　　　　
　　　　以是福縁故　勇健無能勝　　　　
　　　　能獲大身力　猶如那羅延　　　　
　　　　見佛法欲滅　無有信受者　　　　
　　　　能一心救護　不貪惜身命　　　　
　　　　見護持法者　加供奉禮敬　　　　
　　　　爲諸天侍衞　諸佛所護念　　　　
　　　　以救護法者　當爲轉輪王　　　　
　　　　遊行四天下　以法化諸國　　　　
　　　　雖治諸國界　而不爲放逸　　　　
　　　　能惡厭衆欲　捨國行出家　　　　
　　　　能修樂四禪　具諸神通力　　　　
　　　　淨修四梵行　常樂諸善福　　　　
　　　　於此命終已　得生梵世上　　　　
　　　　於諸梵天中　當爲自在王　　　　
　　　　是四上妙法　諸佛所稱讃　　　　
　　　　我本爲菩薩　亦親近修習　　　　
　　　　隨所聽聞法　如説而修行　　　　
　　　　具足到彼岸　逮無上菩提　　　　
　　　　若人能修學　我本所行法　　　　
　　　　世世常尊貴　大力難沮壞　　　　
　　　　常得人中尊　忉利諸天王　　　　
　　　　亦於欲界中　得作自在王　　　　
　　　　又至色界中　而作自在王　　　　
　　　　一切處尊貴　誰不行是道　　　　
　　　　能淨持禁戒　能深有慚愧　　　　
　　　　所願皆得成　住諸善福本　　　　
　　　　勤修行不怠　具行忍禪定　　　　
　　　　得無上大智　明了一切法　　　　
　　　　百千萬億種　無量方便法　　　　
　　　　皆悉能成辦　速知其義趣　　　　
　　　　能於一句中　演散無量義　　　　
　　　　善巧衆技術　常於中最勝　　　　
　　　　常得大智慧　辯才無有量　　　　
　　　　專心行菩薩　捨離餘智慧　　　　
　　　　常行質直心　善修正見故　　　　
　　　　能得値諸佛　捨離一切難　　　　
　　　　是乘爲最大　諸佛之所讃　　　　
　　　　於是微妙乘　不限諸過咎　　　　
　　　　不限諸盲者　亦不限聾者　　　　
　　　　及癃殘百病　瘖瘂諸醜陋　　　　
　　　　亦不限貧窮　及失福徳者　　　　
　　　　不限造惡業　惡趣因縁者　　　　
　　　　誰聞讃是乘　無一切諸惡　　　　
　　　　而當不修學　唯除樂惡者　　　　
　　　　是故求智者　當求是佛慧　　　　
　　　　修學此慧故　到諸法彼岸　　　　
　　　　我世世所生　常處尊貴家　　　　
　　　　端正力勇健　具足諸眷屬　　　　
　　　　我初不懈怠　勤修行精進　　　　
　　　　能淨持禁戒　常一心行慧　　　　
　　　　隨我過去世　所修行善法　　　　
　　　　令皆受是報　汝等且具觀　　　　
　　　　過百千萬億　無數那由他　　　　
　　　　於爾所世界　我智悉通了　　　　
　　　　亦悉知是中　一切衆生心　　　　
　　　　又知其所行　及深心所樂　　　　
　　　　我知其所應　化以菩提心　　　　
　　　　亦知調伏心　又能令熾然　　　　
　　　　我以佛眼見　是世界衆心　　　　
　　　　知所應教化　拔濟生死中　　　　
　　　　隨時往説法　教化示導之　　　　
　　　　現諸神通力　皆令得歡悦　　　　
　　　　衆生若貪著　身色及財富　　　　
　　　　爲現諸過失　因是得涅槃　　　　
　　　　若人有深縛　依於諸邪見　　　　
　　　　亦爲示有見　令知其過咎　　　　
　　　　隨衆生所貴　種種諸形色　　　　
　　　　我即爲化現　示令知正道　　　　
　　　　是人得法已　歡悦心加敬　　　　
　　　　即念言是佛　愍我故教化　　　　
　　　　即時歸依我　又歸依聖法　　　　
　　　　然後漸令得　拔諸苦惱箭　　　　
　　　　爲是人説法　令得寂滅道　　　　
　　　　是人聞我法　漸漸至涅槃　　　　
　　　　如我知現在　諸法悉無礙　　　　
　　　　於過未來世　其智亦如是　　　　
　　　　佛身甚高大　不可得限量　　　　
　　　　大神通力者　尚無能見頂　　　　
　　　　佛力無有量　亦無有邊際　　　　
　　　　以是無量力　彌覆恒沙界　　　　
　　　　何等是如來　眞實形色相　　　　
　　　　一切衆生類　無能限量者　　　　
　　　　若有衆生來　欲見佛形色　　　　
　　　　即見種種身　不能取定相　　　　
　　　　見佛變化身　心得大歡悦　　　　
　　　　種種稱讃我　是則爲錯謬　　　　
　　　　一切衆生類　無能見佛身　　　　
　　　　乃至以天眼　亦所不能覩　　　　
　　　　汝等今所見　是佛神通力　　　　
　　　　眞佛身相者　不可得思議　　　　
　　　　佛於一毛孔　所現神通力　　　　
　　　　所利益衆生　尚不可思議　　　　
　　　　於一毛孔中　出無數億光　　　　
　　　　能過恒河沙　無量諸世界　　　　
　　　　汝等今讃我　眞坐於此衆　　　　
　　　　十方世界中　亦各自謂爾　　　　
　　　　我以一切智　説佛智慧力　　　　
　　　　猶尚不能盡　而況諸聲聞　　　　
　　　　諸佛難思議　法亦難思議　　　　
　　　　若能信此者　報亦難思議
爾時會中有七歳童子名曰撰擇從坐而
起合掌向佛而説偈言
　　　　世尊我發心　願當如法王　　　　
　　　　聞不思議法　而發大莊嚴　　　　
　　　　請一切衆生　設大法施會　　　　
　　　　作是師子吼　如所説能成　　　　
　　　　世尊我從今　永不貪家屬　　　　
　　　　今於佛法中　出家修正道　　　　
　　　　出家修進行　及禪定智慧　　　　
　　　　故逮是正覺　今我亦修學　　　　
　　　　我深生欲樂　願速聽出家　　　　
　　　　剃髮被法服　常修行上法　　　　
　　　　當以知見力　簡擇是世界　　　　
　　　　我當爲世尊　唯願聽出家　　　　
　　　　我無衆生想　無有衆生故　　　　
　　　　達知是法已　當爲衆生説　　　　
　　　　破魔軍衆已　恐怖諸外道　　　　
　　　　壞裂邪見網　爲衆作大利　　　　
　　　　我行安樂道　能至於涅槃　　　　
　　　　是道無生相　故不可思議　　　　
　　　　除斷我癡冥　法明照於世　　　　
　　　　當説如實法　隨諸法性相　　　　
　　　　得大神通力　現諸希有事　　　　
　　　　衆生若見者　漸斷一切疑
爾時世尊告撰擇言善哉善哉童子汝於
我法欲出家也唯然世尊即時如來而説
偈言
　　　　雖不服染衣　心無所染著　　　　
　　　　則於佛法中　是名眞出家　　　　
　　　　雖不除飾好　能斷諸結縛　　　　
　　　　心無縛無解　是名眞出家　　　　
　　　　雖不受禁戒　心常離諸惡　　　　
　　　　開定慧徳行　是名眞出家　　　　
　　　　雖不受持法　能壞諸法故　　　　
　　　　離一切法相　是名眞出家　　　　
　　　　若不分別我　亦不得衆生　　　　
　　　　而心不退沒　是名發菩提　　　　
　　　　若發菩提心　不得盡心相　　　　
　　　　無得而不動　是人不可壞
爾時舍利弗作如是念今此童子發意已來
其已久如佛乃爲説是甚深法時舍利弗以
偈問佛
　　　　是撰擇童子　所行爲多少　　　　
　　　　聞是甚深法　而心不驚畏　　　　
　　　　是人於先世　曾見幾所佛　　　　
　　　　聞此甚深法　即便能信受　　　　
　　　　曾從幾如來　聞如是深法　　　　
　　　　今聞世尊説　而心不退沒
即時世尊以偈答曰
　　　　是撰擇童子　曾於此世界　　　　
　　　　從無量諸佛　聞是甚深法　　　　
　　　　我知此童子　鴦伽摩伽國　　　　
　　　　所聞諸佛法　修行菩薩道　　　　
　　　　能明了達知　陰界并諸入　　　　
　　　　及知三脱門　是處及非處　　　　
　　　　迦尸憍薩羅　此中所聞法　　　　
　　　　我皆悉知見　亦如上二國　　　　
　　　　是撰擇童子　已到智彼岸　　　　
　　　　善法極増長　故得如是智　　　　
　　　　算數諸伎藝　及世界文頌　　　　
　　　　如是諸智事　悉皆不忘失　　　　
　　　　一切世界智　無不可廢忘　　　　
　　　　出世之智慧　謂知諸法空　　　　
　　　　若人能了達　一切法空相　　　　
　　　　經歴無量劫　終不失此智　　　　
　　　　是名大智慧　能滅諸煩惱　　　　
　　　　樂此空智者　於法無惱患
時舍利弗問童子言汝於佛法欲出家也童
子對曰不欲出家我今即爲已出家也時舍
利弗以偈問曰
　　　　我今不見汝　身被染法服　　　　
　　　　亦不剃鬚髮　云何言出家　　　　
　　　　汝亦無應器　和尚阿闍梨　　　　
　　　　又不受禁戒　云何名出家　　　　
　　　　於何衆受戒　誰爲白羯磨　　　　
　　　　此是佛法中　次第出家法　　　　
　　　　汝無此衆事　云何名出家　　　　
　　　　如是諸所問　當見如實答
時撰擇童子以偈答曰
　　　　若不著袈裟　不著非袈裟　　　　
　　　　不捨不受法　名著眞袈裟　　　　
　　　　我受智袈裟　不生諸憂惱　　　　
　　　　是衣淨無垢　我常著此服　　　　
　　　　斷除諸結使　則爲剃髮鬚　　　　
　　　　慧力所斷故　後更不復生　　　　
　　　　我器不思議　能受一切法　　　　
　　　　不盈亦不減　常持衆善法　　　　
　　　　我自行善法　終不從他受　　　　
　　　　自成一切智　是受具足戒　　　　
　　　　佛爲我羯磨　觀諸法等故　　　　
　　　　常修行佛道　隨逐於諸佛　　　　
　　　　是名我出家　亦是我戒法　　　　
　　　　是則我衣鉢　亦是白羯磨　　　　
　　　　我所行無量　於尊法造業　　　　
　　　　從一佛國界　復至一佛土　　　　
　　　　安處於道場　行不思議施　　　　
　　　　我終不獨食　當共無量衆
爾時世尊諦視童子即時童子鬚髮自墮袈
裟著身如新除髮七日之後得五神通即於
其處忽然不見時此世界地大震動衆生
恐畏天鼓自鳴百千伎樂同時倶作有大
光明普照天地時佛微笑種種妙色無量焔
光從口而出三遶世界還從頂入爾時阿難
偏袒右肩合掌向佛以偈問曰
　　　　衆中最勝調御師　行上福徳巍巍尊　　　　
　　　　智慧通達無障礙　今問普智無上覺　　　　
　　　　世尊何縁故微笑　佛不妄笑必有因　　　　
　　　　誰應從佛得受記　唯願世尊斷我疑　　　　
　　　　世尊口出大光明　其明普照諸世界　　　　
　　　　周匝遶此世界已　還從頂上入不現　　　　
　　　　當爲何人作利益　誰於佛慧得受記　　　　
　　　　故使世尊現微笑　大光普照佛世界　　　　
　　　　今是世界悉莊嚴　一切衆生皆悦樂　　　　
　　　　而心安靖不放逸　現如是等神通力
佛告阿難汝今見是撰擇童子身被法服即
於此處忽然不現耶阿難對曰唯然已見阿
難當知今是童子於此滅已即便現於阿閦
佛土妙喜世界盡彼壽命淨修梵行即於
是身續増其壽如此天帝釋提桓因即於現
身更増壽命撰擇童子即以此身從一佛
土至一佛土亦於諸國續増壽命如是展轉
經歴無量阿僧祇劫未曾離佛於諸佛所皆以
現身續増其壽過是無量阿僧祇劫然後當
得無上菩提得成爲佛號曰大智撰擇
其佛世界名常照明阿難彼土衆生終不受
胎皆悉化生於蓮華上結加趺坐彼佛國
界具如是等種種衆妙福徳莊嚴阿難菩
薩有四法轉身當作善來比丘終不受胎蓮
華化生即於現身續増壽命何謂爲四自樂
出家亦勸他人令行出家亦爲佐助出家因
縁即出家已爲之説法示教利喜是名初
法復次阿難菩薩自能勤行求諸佛法亦
化他人勤行求法是第二法復次阿難菩
薩自行和忍亦化他人令住忍中是第三
法復次阿難菩薩自能習行方便深發大願
亦化他人令行方便及發大願是第四法阿
難菩薩若成是四法者轉身當作善來比
丘終不受胎蓮華化生即於現身續増壽命
復次阿難菩薩若成四法終不退失無上
菩提何謂爲四菩薩堅固深發無上菩提
之心常樂見佛聽法無厭常行實語不樂欺
誑阿難菩薩若成是四法者於無上菩提
終不退轉即時世尊欲明此義而説偈言
　　　　堅固深發心　常樂見諸佛　　　　
　　　　聽法無厭足　常住實語中　　　　
　　　　見苦惱衆生　深生愍念心　　　　
　　　　知衆生心已　隨應而説法　　　　
　　　　是人常聽法　其心無厭足　　　　
　　　　常發勤修行　増長智慧故　　　　
　　　　常爲誠信者　安住實語中　　　　
　　　　其有所言説　終無有錯謬　　　　
　　　　若於是四法　隨時而修學　　　　
　　　　當得佛菩提　轉無上法輪　　　　
　　　　我説是法中　得無量果報　　　　
　　　　誰聞如是法　而不修學者
復次阿難菩薩摩訶薩若成四法終不忘失
無上菩提諸天龍神皆來勸助常不離於
衆聖福田若無諸聖便於衆會自爲福田何
謂爲四菩薩摩訶薩勤行不懈教化衆生令
發無上菩提之心勤行不懈供奉如來爲
求法故以尊敬心供奉法師若見衆生恐
畏苦惱施以無畏阿離菩薩若成是四法
者世世不失菩提之念爾時世尊欲重宣
此義而説偈言
　　　　供奉諸佛　尊敬佛法　亦以敬心　　　　
　　　　供奉法師　見諸苦惱　恐畏衆生　　　　
　　　　即施無畏　救諸苦惱　以是善根　　　　
　　　　常得見佛　天神勸言　當勤修行　　　　
　　　　若不見佛　及佛弟子　若辟支佛　　　　
　　　　諸聖福田　能自出家　修寂滅智　　　　
　　　　入深禪定　起五神通　得神通已　　　　
　　　　遊諸世界　入諸聚落　令衆住法　　　　
　　　　衆生聞已　離於不善　不起惡業　　　　
　　　　轉相敬順　衆生從是　皆得安樂　　　　
　　　　彼以法尊　我亦如是　人自行法　　　　
　　　　得是福徳　自利利他　誰不行善　　　　
　　　　故求佛道　當行是法　終不失佛　　　　



　　　　不思議智
　　　　我本修是法　度善福彼岸　　　　
　　　　了達是法已　得無上菩提　　　　
　　　　我實是世雄　亦世界最勝　　　　
　　　　又能與世界　無上妙智慧
阿難以是縁故當知菩薩能行是法利益衆
生則能修習具足佛法阿難乃往過去無
量無邊阿僧祇劫即於此界閻浮提處有大
國王名曰方音王大夫人生一太子時諸天
神同聲唱言行善法人今出於世王聞是
聲即時驚怪何名爲法何名非法阿難是
王太子漸漸長大至年七歳詣父王所稽首
禮足於一面立問父王言云何爲法云何非
法時方音王以偈答曰
　　　　行施持戒斷愛欲　行忍堅住諸善福　　　　
　　　　離殺盜婬諸不善　是名諸聖所讃法
爾時太子以偈問曰
　　　　父母所説法　若在家治國　　　　
　　　　可得遍行耶　願時答此義　　　　
　　　　可行不可行　唯願如實答　　　　
　　　　實語度惡道　不畏墮地獄　　　　
　　　　妄語墮惡趣　當受無間苦　　　　
　　　　是故勿妄語　如實爲我説
時方音王以偈答曰
　　　　若在家治國　不能具諸善　　　　
　　　　刀杖楚害人　是中何有法　　　　
　　　　若人不從命　我瞋發惡口　　　　
　　　　強奪他財物　繋閉加楚毒　　　　
　　　　我若出遊觀　民衆悉恐畏　　　　
　　　　皆念王今出　我等遭何罪　　　　
　　　　若我處正坐　有司將罪人　　　　
　　　　羅列在我前　言王隨意治　　　　
　　　　我審其罪咎　即便加楚害　　　　
　　　　但爲他事故　自起衆罪業　　　　
　　　　若縱則相妨　國界則亂壞　　　　
　　　　故我苦切治　民衆則恐畏　　　　
　　　　言王大威嚴　甚惡無慈愍　　　　
　　　　誰當住此國　敢不隨教令　　　　
　　　　時太子法行　從王聞此偈　　　　
　　　　生厭心白王　我欲具行法　　　　
　　　　我不貪國位　爲他起罪業　　　　
　　　　當捨離父母　出家具修法　　　　
　　　　若王不見聽　我今當自害　　　　
　　　　飮毒自墜高　或以刀自殺　　　　
　　　　王聞子誓已　即大憂惱言　　　　
　　　　汝隨意自娯　我當治國事　　　　
　　　　當恣汝財産　遊戲諸林館　　　　
　　　　何用是出家　爲人所形笑　　　　
　　　　盛年受五欲　老至當出家　　　　
　　　　命促難保信　僶未生厭心　　　　
　　　　答言受世樂　無厭増瞋惱　　　　
　　　　出家離衆穢　常修行慈喜　　　　
　　　　獨在空閑野　於是起淨樂　　　　
　　　　當依止此處　持戒修梵行　　　　
　　　　王可共出家　國民衆何益　　　　
　　　　爲他造惡業　自受地獄苦　　　　
　　　　呑食熱鐵丸　及飮沸銷銅　　　　
　　　　邪行起罪業　宛轉地獄中　　　　
　　　　鐵釘釘其體　熱鐵鍱纒身　　　　
　　　　又以鐵犁牛　耕裂壞其體　　　　
　　　　獄卒甚可畏　青眼而黄頭　　　　
　　　　將人到鑊湯　鐵叉迴轉身　　　　
　　　　經歴千萬歳　備受衆苦惱　　　　
　　　　罪業深重故　求死不能得　　　　
　　　　若從鑊湯出　復入大火坑　　　　
　　　　其身猛焔起　如焚乾竹林　　　　
　　　　若得出火坑　即復墮火山　　　　
　　　　從火山下出　復入沸屎坑　　　　
　　　　是中沸焔起　鐵嘴蟲唼身　　　　
　　　　無量億千歳　涌沒於其中　　　　
　　　　或於此得脱　復入竹刺林　　　　
　　　　猛火大焔起　熱炭燒爍身　　　　
　　　　入此林中時　四面大風起　　　　
　　　　鼓動此竹林　刺割其身體　　　　
　　　　或從此得出　即復入刀林　　　　
　　　　枝葉如劍戟　刀矟及戈牟　　　　
　　　　即入此林時　四面起暴風　　　　
　　　　飄雨諸鋒刃　段段割截身　　　　
　　　　如是雨刀劍　割截身體時　　　　
　　　　無量億千歳　苦毒不可忍　　　　
　　　　或於此得出　即入灰河中　　　　
　　　　皮肉悉爛盡　唯有骸骨連　　　　
　　　　經歴無量歳　具受衆苦惱　　　　
　　　　或從此得出　復入銷銅河　　　　
　　　　融銅汎溢滿　撃浪震大音　　　　
　　　　迴旋百千匝　波湧而揚濤　　　　
　　　　經流地獄塹　罪人悉入中　　　　
　　　　即墮此中時　波浪所顛覆　　　　
　　　　不能得崖底　漂沒於中流　　　　
　　　　或從此得出　羅刹在岸邊　　　　
　　　　黄眼而長齒　還捉收縛之　　　　
　　　　捉已而問言　汝欲何所求　　　　
　　　　答言我飢乏　唯須食爲先　　　　
　　　　即時惡羅刹　置熱鐵地上　　　　
　　　　令呑熱鐵丸　燒爛其五藏　　　　
　　　　内外倶燋然　遙見大灰河　　　　
　　　　謂是清冷泉　奔走自投身　　　　
　　　　若於此得脱　還入沸屎地　　　　
　　　　刀山及火坑　輪轉此衆苦　　　　
　　　　王富貴無常　不久當敗壞　　　　
　　　　身命及尊貴　佛説皆無常　　　　
　　　　故當受我言　捨國共出家　　　　
　　　　命終當生天　亦得離衆苦　　　　
　　　　出家處空閑　修淨戒禪定　　　　
　　　　常樂行慈悲　及修空寂滅　　　　
　　　　爾時自當知　無有與等者　　　　
　　　　得寂滅安樂　猶如大梵王　　　　
　　　　太子如是説　時王及夫人　　　　
　　　　并餘一切衆　無能障礙者　　　　
　　　　王子出家已　求法行禪定　　　　
　　　　具足五神通　爲衆演説法　　　　
　　　　修行寂滅心　樂説空無我　　　　
　　　　諸法無縛解　當説如是法　　　　
　　　　諸人今皆當　一心正觀法　　　　
　　　　是陰界入中　何有我我所　　　　
　　　　百千億衆生　聞法已出家　　　　
　　　　父王及夫人　亦於法出家　　　　
　　　　是人出家已　發如是願言　　　　
　　　　王子所求法　願我皆得之　　　　
　　　　隨學是菩薩　皆發無上心　　　　
　　　　隨其所説法　成佛入涅槃　　　　
　　　　阿難彼王子　求法化父母　　　　
　　　　令住佛法者　汝謂異人乎　　　　
　　　　阿難汝勿疑　即今我身是　　　　
　　　　爲衆作大利　令住佛道中　　　　
　　　　我從發意來　常一心求法　　　　
　　　　勤進力堅固　終無有懈息　　　　
　　　　我常修是法　無有懈惓心　　　　
　　　　終不生狐疑　當得佛道不　　　　
　　　　常志樂菩提　修習上精進　　　　
　　　　求法以樂心　故得最勝慧　　　　
　　　　若人求菩提　當如我修學　　　　
　　　　終不退失利　成佛轉法輪
爲法品第三十一
佛告阿難菩薩有四法聞所説法達其意
趣能得智慧得堪受法得堅固念具足義
法何謂爲四發勤修行求如是等甚深經
法得是法已如所説住自住於法亦能勸導
令多衆生入是法中入法中已能爲解説示
教利喜爾時世尊欲明此義而説偈言
　　　　菩薩求深法　能得無上樂　　　　
　　　　未得如是法　終不中懈怠　　　　
　　　　聞是甚深法　於獨處思惟　　　　
　　　　如是所聞法　常一心修學　　　　
　　　　能教化他人　令如己所住　　　　
　　　　非但以言説　身行引導之
復次阿難菩薩摩訶薩爲斯法故常隨法師
作是念言我所不聞不知之法或當乖互失
是法利爾時世尊即説偈言
　　　　若有多聞人　常隨逐親近　　　　
　　　　視之如法王　爲修集法故　　　　
　　　　我所未聞法　不知其義趣　　　　
　　　　因縁或乖錯　則失是法利　　　　
　　　　生堅固精進　捨離一切欲　　　　
　　　　常求決定法　以増眞智慧　　　　
　　　　親近有智人　多聞及利根　　　　
　　　　爲衆所尊敬　能持此經者
復次阿難菩薩摩訶薩如所聞法廣爲人説
而不爲法之所傷害阿難云何爲法之所傷
害若有比丘貪著名稱衣服飮食臥具湯藥
種種利養爲他讃説隨順頭陀甚深淨戒空
相應法又自不能如説修行是名比丘爲法
所害爾時世尊欲明此義而説偈言
　　　　菩薩聞是法　爲大衆廣説　　　　
　　　　當如佛所行　勿爲法所害　　　　
　　　　勿爲資生故　亦勿爲稱讃　　　　
　　　　恒以慈悲心　而説無上法　　　　
　　　　於苦惱衆生　而起大慈悲　　　　
　　　　當一心説法　爲利衆生故　　　　
　　　　若人以利養　爲大衆説法　　　　
　　　　依於世利故　則爲法所害　　　　
　　　　當隨從智者　如其所説學　　　　
　　　　不爲法所害　是名擁護法　　　　
　　　　十方諸世尊　皆稱讃是人　　　　
　　　　善哉能説法　亦住此法中
復次阿難菩薩摩訶薩若求法時不取法師
惡視嚬蹙輕賤慠慢如是諸過恒如所應
一心求法阿難菩薩云何如應求法若諸師
長如法教授安住其中爲具足法勤加修
行以諸衣服飮食臥具湯藥所須而供奉之
是名菩薩如應求法爾時世尊而説偈言
　　　　菩薩求法時　不取法師過　　　　
　　　　隨爲他人説　亦自住其中　　　　
　　　　菩薩求法時　如所説應住　　　　
　　　　如法而求法　安住是法中　　　　
　　　　是故求法者　應如所説住　　　　
　　　　是名爲初法　謂能如説行　　　　
　　　　故能證寂滅　如我之所説　　　　
　　　　我本學是法　能得是菩提　　　　
　　　　常應勤求法　於法生敬心　　　　
　　　　所從聞法者　應生世尊想　　　　
　　　　應作如是念　此則我大師　　　　
　　　　是人開導我　令住正道中　　　　
　　　　是則我世尊　心常加尊敬　　　　
　　　　因是大師故　捨離於世樂　　　　
　　　　阿難汝當知　乃往過去世　　　　
　　　　過無量無邊　不可思議劫　　　　
　　　　有佛現於世　號須彌山王　　　　
　　　　是佛滅度後　弟子違須羅　　　　
　　　　利根有大智　爲衆讃説法　　　　
　　　　決了甚深義　達知陰界入　　　　
　　　　能到戒彼岸　分別阿毘曇　　　　
　　　　善修三學法　堅持佛法藏　　　　
　　　　須彌山王佛　加其神通力　　　　
　　　　求諸佛大智　了達甚深法　　　　
　　　　是比丘福徳　説之不可盡　　　　
　　　　時華大城中　有豪貴長者　　　　
　　　　富有諸財産　福徳故高明　　　　
　　　　其名爲樂善　多人所宗敬　　　　
　　　　持戒有徳行　多聞廣流布　　　　
　　　　是長者一時　到違須羅所　　　　
　　　　即以多聞智　隨宜爲説法　　　　
　　　　長者聞法已　喜心發是言　　　　
　　　　我所有財産　盡以相供給　　　　
　　　　時彼比丘言　善哉能大施　　　　
　　　　聞法得信解　是佛法根本　　　　
　　　　以所有財物　奉上法師已　　　　
　　　　於二十歳中　常隨爲給侍　　　　
　　　　是樂善長者　隨從法師時　　　　
　　　　得聞種種法　心終無厭足　　　　
　　　　又發如是心　欲種種供施　　　　
　　　　如是供施時　心終不懈倦　　　　
　　　　一來問訊時　持二十億金　　　　
　　　　以奉上法師　即皆爲受用　　　　
　　　　常如是數數　隨時而供給　　　　
　　　　以是供給故　心得大歡悦　　　　
　　　　違須羅法師　所將諸弟子　　　　
　　　　亦復皆供給　各以千兩金　　　　
　　　　既奉爾所金　又各獻三衣　　　　
　　　　一一衣價直　二十億兩金　　　　
　　　　又爲違須羅　及諸比丘衆　　　　
　　　　各各起房舍　高廣甚嚴好　　　　
　　　　造一一諸塔　各二十億金　　　　
　　　　床榻諸被褥　皆具足嚴飾　　　　
　　　　法師常隨時　於此中説法　　　　
　　　　爲衆作大利　乃至終其壽　　　　
　　　　是樂善長者　加供奉其尸　　　　
　　　　積衆香闍維　起塔百由旬　　　　
　　　　七體七寶塔　以盛師舍利　　　　
　　　　安置大塔中　常華香供養　　　　
　　　　此樂善長者　如是設供已　　　　
　　　　終値無量佛　永不墮惡道　　　　
　　　　是善福縁故　八十億劫中　　　　
　　　　常爲大梵王　亦恒見諸佛　　　　
　　　　又八十億劫　爲忉利天王　　　　
　　　　常得見諸佛　以種種供養　　　　
　　　　又於爾所劫　爲轉輪聖王　　　　
　　　　常能見諸佛　亦皆深供奉　　　　
　　　　從是已次第　復得値無量　　　　
　　　　無數阿僧祇　那由他諸佛　　　　
　　　　既値無量佛　亦無量供奉　　　　
　　　　能問諸佛道　佛亦隨義答　　　　
　　　　阿難汝謂彼　於華大城中　　　　
　　　　大名聞長者　爲是異人乎　　　　
　　　　汝勿懷此疑　即今我身是　　　　
　　　　我爾時奉事　違須羅法師　　　　
　　　　爲具佛法故　作如是供養　　　　
　　　　是善根縁故　得無上菩提　　　　
　　　　我供給法師　所造諸徳本　　　　
　　　　能獲大果報　至今猶不盡　　　　
　　　　我從是因縁　世世轉高尊　　　　
　　　　得見無量佛　亦聞諸佛法　　　　
　　　　彼諸佛所答　亦如我今説　　　　
　　　　是名眞佛道　汝等當修學
阿難白佛言甚奇希有如來乃從久遠已來
深積徳本於過去世常得尊貴世尊違須
羅比丘今爲現在爲入涅槃佛告阿難是
比丘今未入涅槃於我法中行菩薩道阿難
復言希有世尊樂善長者供事法師因是徳
本逮無上菩提而是法師今猶甫爾行菩薩
道佛告阿難是違須羅不能如我發菩提
心恒以樂道而求菩提捨是苦行阿難我
於長夜常以苦道求阿耨多羅三藐三菩提
我本修行菩薩道時作如是願若有衆生多
隨惡業墮三惡道備受諸苦我於爾時當
成正覺度脱此諸苦惱衆生阿難是違須
羅所修行願説不可盡算數譬喩亦不能明
以大行施深發無上菩提之心以此善根作
如是願若我修行菩提道時其有衆生未入
法位及求聲聞辟支佛者此諸衆生得見我
身若聞我名皆得必定無上菩提阿難白佛
言世尊是違須羅法師受彼樂善上供給
者今或在此大衆會中佛告阿難違須羅
比丘在此衆中今於我前立者是也
　　歎會品第三十二
阿難白佛言希有世尊今此大衆行淨人
會佛言如是如是阿難如汝所言此衆
皆是行淨人會謂諸菩薩摩訶薩衆阿難
此會大衆爲師子會無所畏會爲大龍會爲
殊特會無比之會阿難白佛言世尊何故
名爲大人會爲師子會阿難於一切法破大
無明利益無量無數衆生發大願故名大
人會是諸菩薩發大莊嚴能攝一切諸佛法
故名師子會又復阿難如師子王處深谷中
隨所住處諸小蟲獸不能得近以不堪受其
氣響故若有近者聞其氣響即皆躄地阿
難是菩薩會諸大人會大師子會殊特之會
及無比會亦復如是隨所在處魔若魔天魔
所使人不得嬈近或來近者即得苦惱恐
畏心悔還沒不現不堪菩薩大神徳故阿
難如師子王三發聲吼其聲遍聞一由旬内
上下亦各徹一由旬阿難是師子吼諸小師
子尚皆怖畏況餘鳥獸白香象王聞其吼聲
亦皆怖畏不能自制失聲大呼阿難是菩
薩會大師子會無所畏會諸新學者假名菩
薩如小師子聞大吼聲即時潜伏阿難是大
衆中諸惡菩薩貪著利養求廣名稱聞大菩
薩説甚深法皆大驚畏墜深坑谷何以故
是大菩薩説空無相無作之聲諸小菩薩
著於吾我陰界諸入亦著持戒禪定智慧
著諸道果亦著涅槃及諸佛故不能堪受
阿難於佛法中何謂爲空無相無作我雖
説空而於其中無法是空亦無所屬無以爲
空亦無處所阿難我説無相此中無法可
名無相亦無所屬亦無有法以爲無相亦
無處所阿難我説無作是中無法可名無
作亦無所屬亦無有法以爲無作亦無處
所阿難如來雖説是可斷法而於此中無可
斷法亦無斷者無用斷法無所斷處阿難如
來雖説是可證法而於此中無所證法亦無
證者無用證法無所證處阿難如來雖説是
可修法而於是中無所修法亦無修者無
用修法亦無修處阿難如來雖説是散壞法
而於是中無法可壞亦無壞者無用壞法亦
無壞處阿難如來雖説是有爲法而無有
法是有爲也亦無所屬亦無所用是有爲法
阿難如來雖説是無爲法而於其中無無爲
法亦無所屬亦無所用是無爲法阿難如
來雖説垢法而於是中無法是垢亦無所屬
亦無所用是垢法也阿難如來雖説淨法
而於是中無法是淨亦無所屬亦無所用是
淨法也阿難是則名爲一切法印不可壞印
不可變異於是印中亦無印相阿難若諸菩
薩能得此印是名眞實人中師子能獨歩者
無驚畏者以師子吼恐諸外道皆令潜伏
降諸魔衆諸貪著者所不能及怖増上慢
動我見者不信魔使悦諸佛子能爲十方一
切衆生開佛法藏能建法幢撃大法鼓吹大
法䗍令諸佛子得飮法味分別法施能演説
法充足善入阿難如師子王從所住出三發
聲吼師子之子聞是聲已喜而奮迅無所
怖畏顧視四方阿難是諸大智師子之會無
恐畏會大智士會爲眞菩薩深發無上
菩提心者善根未熟若聞如是諸法實相師
子吼聲不驚不畏更増喜心阿難如師子
王隨所住處獨歩無畏如是大師子會無恐
畏會有於佛法發大莊嚴發無等侶無二莊
嚴作如是念我當獨得成無上菩提當無
等侶證諸佛法阿難如師子王有師子牝若
懷妊時一受無二阿難是師子會無恐畏會
大菩薩會所有菩薩發大乘心更不復受二
乘之念阿難如師子王欲害衆獸若大若
小等加一力阿難是師子會無恐畏會大菩
薩會所有説法皆以一心普令等解是故阿
難今此大會名師子會
　　上堅徳品第三十三
爾時會中有一比丘名曰堅意即從坐起偏
袒右肩恭敬合掌白佛言世尊我欲供奉
是經法故亦欲供奉三世諸佛及諸菩薩學
是法者亦欲勸助令増善根以是事故今以
所珍奉上世尊即以上衣散如來上又執中
衣而白佛言今以此衣奉獻世尊願於來世
在在所從聞此法者隨佛意故亦奉是衣即
時堅意往詣星得比丘所言汝善知識佛讃
我故共以此衣奉上如來即與星得共持是
衣爲増善根欲以上佛即時如來現大神
力爾時阿難及諸四衆皆於衣中得見如
來種種神變阿難白佛言希有世尊如來雖
知故問阿難汝見何義名爲希有爾時阿
難欲明此事以偈白佛
　　　　我等於此衣　見無量菩薩　　　　
　　　　勇心發菩提　讃佛已飛去　　　　
　　　　又見諸菩薩　皆從此衣中　　　　
　　　　取無量百千　阿僧祇種衣　　　　
　　　　取是諸衣已　即奉十方佛　　　　
　　　　我見此彼處　無量神通力　　　　
　　　　奉上佛衣者　佛皆與授記　　　　
　　　　是人漸行道　皆當得作佛　　　　
　　　　隨其所住處　皆能淨佛土　　　　
　　　　衆生各各謂　於此處成佛　　　　
　　　　又見無量億　種種諸伎樂　　　　
　　　　從是出法音　空中聞佛聲　　　　
　　　　我見三千界　諸佛皆充滿　　　　
　　　　世尊我今念　自謂非聲聞　　　　
　　　　神通力希有　曜惑我心目　　　　
　　　　我今以聖智　觀三界皆空　　　　
　　　　我於此空智　及盡無生智　　　　
　　　　如是衆智中　常不失正念　　　　
　　　　但以業報根　於中有錯謬　　　　
　　　　四衆咸歡悦　飛在於空中　　　　
　　　　皆悉坐衆寶　千葉蓮華上　　　　
　　　　又於此衣中　見十方世界　　　　
　　　　諸佛世導師　及大衆圍遶　　　　
　　　　又見諸上人　行不思議施　　　　
　　　　爲求菩提故　常親近諸佛　　　　
　　　　以知是因縁　能大利衆生　　　　
　　　　能自身現化　遍十方説法　　　　
　　　　我衣中所見　其事不可盡　　　　
　　　　見衣中菩薩　歡喜心尊敬　　　　
　　　　如梵王自在　了達神通力　　　　
　　　　多聞大辯才　皆得陀羅尼　　　　
　　　　轉佛正智輪　如是遍十方　　　　
　　　　又見諸菩薩　所遊諸世界　　　　
　　　　皆變成衆寶　華香諸莊嚴　　　　
　　　　見佛坐道場　轉無上法輪　　　　
　　　　如是佛神力　皆於衣中現　　　　
　　　　能於諸世界　變化若干形　　　　
　　　　説法爲利益　皆令住菩提　　　　
　　　　今所見希有　是事難可信　　　　
　　　　佛神力無量　能示於衆生　　　　
　　　　佛爲良福田　受施中第一　　　　
　　　　施者得大果　能斷一切苦　　　　
　　　　若我千萬劫　稱揚不能盡　　　　
　　　　爲誰故示現　如是神力事　　　　
　　　　誰當淨佛土　修是菩薩道　　　　
　　　　誰得此神力　願佛斷我疑　　　　
　　　　七寶諸蓮華　其大如車輪　　　　
　　　　衆菩薩坐上　遊空到十方　　　　
　　　　覲佛已還此　即逮無上覺　　　　
　　　　世界廣嚴淨　現不思議力　　　　
　　　　我於此世界　見有一菩薩　　　　
　　　　勤進行菩提　手執衣而立　　　　
　　　　願佛説是事　云何而修學
　　　　此必昔曾無量施　亦行無量隨喜心　　　　
　　　　願與一切衆生共　是故今見皆得樂　　　　
　　　　世尊爲我説是事　斷一切衆心所疑　　　　
　　　　是故比丘造此願　爲是星得爲堅意
佛告阿難且待須臾堅意菩薩欲有所問後
當答此時堅意菩薩白佛言世尊欲有所問
若佛聽許乃敢諮請佛告堅意恣汝所問當
爲汝説令得歡喜時堅意言世尊所言入法
門者云何爲法云何爲門云何得入唯願
世尊具分別説此名爲法是名爲門如是得
入此名入者爾時堅意以偈問曰
　　　　云何爲上法　云何是法門　　　　
　　　　云何入此門　唯願答是義　　　　
　　　　云何入是門　能得佛菩提　　　　
　　　　云何説法時　辯才無窮盡　　　　
　　　　是法從何來　今來住何所　　　　
　　　　云何於諸法　其念不錯謬　　　　
　　　　云何名入相　云何名已入　　　　
　　　　云何説法時　諸法現在前　　　　
　　　　説種種法時　云何心不亂　　　　
　　　　云何無量劫　辯才不斷絶　　　　
　　　　如是諸菩薩　爲何所志求　　　　
　　　　説法無邊際　而無増上慢　　　　
　　　　是菩薩先世　云何施迴向　　　　
　　　　世世説法時　辯才不斷絶　　　　
　　　　本云何持戒　云何淨修戒　　　　
　　　　云何戒迴向　而心不劣弱　　　　
　　　　云何修行忍　云何修習忍　　　　
　　　　以是故能到　無盡無上際　　　　
　　　　云何發勤進　云何如修習　　　　
　　　　常能於世世　不離佛菩提　　　　
　　　　云何起禪定　云何而修習　　　　
　　　　於定觀何法　能得無盡辯　　　　
　　　　云何求智慧　親近而修習　　　　
　　　　是慧在何處　而得不斷辯　　　　
　　　　住無上善法　説諸法實相　　　　
　　　　思量佛智慧　甚深寂滅空　　　　
　　　　讀誦種種經　決定諸義趣　　　　
　　　　而不欲演説　以離實智故　　　　
　　　　我問佛是義　斷一切衆疑　　　　
　　　　於未來世中　當有諸法師　　　　
　　　　云何當親近　云何諮問法　　　　
　　　　云何修法行　云何擁護法　　　　
　　　　以處非處力　爲我説是義　　　　
　　　　令我斷未來　一切衆生疑
爾時佛告堅意菩薩善哉善哉能問如來是
甚深義汝於過去無量佛所久殖徳本供
奉禮敬諮受難問堅意我念汝昔於此世
界虚空分中曾從六萬八千諸佛問如是義
諸佛答汝所問義時無量衆生得大利益是
故當知汝於過去諸如來所深種善根堅意
乃往過去無量無邊阿僧祇劫有佛出世號
出寶光如來應供正遍知明行足善逝世間解
無上士調御丈夫天人師佛世尊壽命半劫
有七十億阿羅漢衆皆悉漏盡心得自在出
寶光佛與諸大衆遊行國邑倶共安居是時
閻浮提地大廣博縱廣七萬由旬爾時世
有刹利灌頂轉輪聖王名上堅徳王四天下
堅意爾時閻浮提有八十億城皆悉廣大
長四十由旬廣三十由旬安靜豐樂人民熾
盛閻浮提中有一大城縱廣正等八十由旬
街巷端直行列相當一一街巷各廣五里中
有小城名曰安隱上堅徳王止住其中堅意
是大城傍七萬園林適無所屬衆生普共遊
戲娯樂有一大園縱廣正等八十由旬王所
遊觀寶樹七重周匝圍遶亦以七寶七重羅
網羅覆其上樹間七重亦以七寶七重牆
壁七重寶塹周迴圍遶時出寶光佛與七十
億阿羅漢衆恭敬圍遶遊行諸國到安隱城
上堅徳王聞佛大衆倶遊諸國來到此城心
大歡喜往詣佛所頭面禮足於一面坐爾時
彼佛觀王深心宿行因縁即便爲説斷衆生
疑令衆歡喜菩薩藏經上堅徳王聞法歡喜
作如是念我今寧可以衆妙具嚴飾此園奉
上如來令其受用即於其中起七十億諸僧
房舍妙衣覆地有七十億經行之處床榻
臥具亦七十億皆悉辦已往詣佛所頭面禮
足而白佛言唯願世尊哀愍我故及諸大衆
受明日請出寶光佛默然許之王知受已頂
禮佛足右遶已去即於其夜爲佛及僧備諸
供具種種餚膳轉輪聖王所食之味晨朝詣
佛而白佛言飯具已辦唯願知時出寶光
佛著衣持鉢與七十億大阿羅漢恭敬圍遶
往詣園中次第而坐上堅徳王見佛及僧衆
坐已定手自斟酌種種美味恣其所須皆令
飽滿知佛及僧飯食已訖澡手滌鉢奉佛
及僧各以一衣如是施已自執金鍾澡如來
手而作是言我以此園及諸房舍經行之處
床榻臥具并守園者施佛及僧唯願受用亦
以自身供給於佛佛告堅意上堅徳王供
給出寶光佛朝夕隨時常來聽法如是乃
至半劫諮問彼佛諸法因果相續佛隨問
答利益無量無數衆生堅意汝謂彼時名上
堅徳轉輪王者豈異人乎勿造斯觀即汝
身是堅意我念汝昔於過去世聞是法故
以無上供供養千佛如來於今亦當爲汝説
此法門入法相故
佛説華手經卷第九

佛説華手經卷第十
　　後秦龜茲國三藏鳩摩羅什奉　　詔譯
法門品第三十四
佛告堅意法名無思無慮無相無作無憶無
念淨妙無縁無有文字亦無言説不可顯
示堅意諸法不會諸根不可以智知不可以
無智知非可知非不可知復次堅意法名衆
縁所成如來能知而如來知不可言説而
如來以不可説法説是諸法所有説道即是
法門何以故以諸行印印一切法令一味故
堅意諸法無盡盡際無盡故堅意諸法畢
竟不増不減入盡際故以是義故如來以
語言文字分別解説堅意阿字門入一切法
以阿字門分別諸法先入阿字門然後餘字
次第相續是故言從阿字邊變出諸字從諸
字邊會成諸句以諸句故能成諸義是故如
來説阿字門入一切法堅意此是法門何等
是法堅意所謂法者本來無作無説無示無
知故知無説故説無示故示如是阿字能作
是一切語言是名法門若善男子善女人
入是門者得無盡慧及無盡辯其無盡者過
去無盡無盡盡中無相無説諸有所知皆爲
無知諸有所示皆爲無示有所分別皆無分
別故名無盡堅意是名爲門是爲何門
是諸法門何等是法佛所不得又此門者觀
一切法入無思慮何以故一切語言皆非語
言一切言説皆無有盡一切言語皆如不離
如一切智皆非智堅意是名金剛句也何
以故名爲金剛句耶若法無作則不可壞
不可壞故名金剛句諸法無業若無有業則
無有報是故如來説一切法無業無報是
名法印如來所可説業説報皆以是印是印
不可破壞堅意若善男子善女人欲知業報
當入是門堅意一切諸法無來無去是入法
門我因是門爲衆生説生死差別堅意若
善男子善女人欲入衆生生死智者以是印
入是名法印名無文字印無障礙印堅意如
來有所言説皆以是印一切有身皆如來身
何以故是諸身性不相違背佛以是印説
衆生身相是名身印又以是印顯示演説一
切身相何以故堅意諸法無門不可入故
法不可入以不出故諸法無出不可入故是
故如來若有所説皆不離是無礙際説以無
礙際説一切法亦以是際知諸衆生隨宜爲
説堅意無礙際者即無邊際無邊際者即是
一切衆生性也是名際門入是際門則能開
演千億法藏此法藏者即非藏也堅意如來
衆法藏中有所説法皆説是際復有色藏受
想行識藏是藏非藏不自在藏是名諸藏以
阿字門入爾時堅意白佛言世尊是門甚深
佛言堅意我不生念是深是淺世尊佛説法
耶堅意不如凡夫所貪著説隨智者所解名
爲如來説法如如來如實所知無示無説何
以故一切諸法不可説相唯智者能知凡
夫若有所知皆著文辭是故佛説文字語言
即非語言佛復告堅意一切諸法如日明淨
隨所正觀皆入無際堅意一切諸法皆能照
明能起一切智慧光故堅意一切諸法無所
障礙如虚空故堅意隨著二法是中如來
行無礙眼堅意是名法眼佛以是眼見一切
法無障礙相堅意是名諸法無障礙門善男
子善女人若入是門諸所言説皆有利益皆
無障礙皆示義趣皆説深義無所貪著復次
堅意諸法無垢不染不離堅意法無所屬
以不受故堅意一切法無邊本末不可得故
堅意諸有所説文字語言當知是中無有文
字亦無語言堅意是文字門云何有入但説
是法無有障礙是名爲入堅意如是入者即
名非入入法性故堅意如來所説諸三昧
門爲何者是堅意有一相三昧有衆相三昧
一相三昧者有菩薩聞某世界有某如來現
在説法菩薩取某佛相以現在前若坐道
場得無上菩提若轉法輪若與大衆圍遶説
法取如是相以不亂念守攝諸根心不馳散
專念一佛不捨是縁亦念是佛世界之相而
是菩薩於如來相及世界相了達無相常如
是行常如是觀不離是縁是時佛像即現在
前而爲説法菩薩爾時深生恭敬聽受是法
隨所信解若深若淺轉加宗敬尊重如來菩
薩住是三昧聞説諸法皆壞敗相聞已受持
從三昧起能爲四衆演説是法堅意是名入
一相三昧門復次堅意菩薩住是三昧還
能壞滅是佛相縁亦壞自身以是壞相壞一
切法壞一切法故入一相三昧從是三昧起
能爲四衆解説是法堅意是名爲入一相三
昧門方便復次堅意菩薩縁是佛像而作是
念是像從何所來我何所趣即知佛像無所
從來我無所至菩薩爾時作是念言一切諸
法亦復如是無所從來去無所至菩薩如是
行如是念不久當得無礙法眼得法眼已便
爲諸佛之所知念諸甚深法皆現在前以是
深法得無礙辯雖講説法而不見法堅意如
來於過去世無礙智慧亦諸相中智無障礙
於過去世亦不作縁亦非不知不隨憶想堅
意菩薩亦如是住是三昧雖演説法不見是
法菩薩住是三昧深修習故隨所聞因縁第
二佛取相現前若坐道場得無上菩提若
轉法輪若於大衆圍遶説法菩薩亦受持是
第二佛法亦不捨本佛相亦見是佛而是
菩薩倶縁二佛取相現前聽受説法堅意是
亦名爲入一相三昧門復次堅意菩薩以善
修習一佛相故隨意自在欲見諸佛皆能現
前堅意譬如比丘心得自在觀一切入取青
色相能得信解一切世界皆一青相是人
所縁唯一青色觀内外法皆一青色於是縁
中得自在力故堅意菩薩亦復如是隨其所
聞諸佛名字在何世界即取是佛及世界
相皆縁現前菩薩善修習此念佛縁故觀諸
世界盡皆作佛常善修習是觀力故便能
了達一切諸縁皆爲一縁謂現在佛縁是
名得一相三昧門堅意白佛言世尊以何方
便得是三昧佛告堅意於是佛縁繋念不散
不離是縁是名三昧門堅意以是一縁了
達諸法見一切法皆悉等相是名一相三昧
菩薩住是三昧又入法門謂一切語皆如來
語一切有身皆如來身不離如故復次堅
意菩薩聞諸佛名若二若三若四若五若十
二十三十四十五十若百若千若萬若過是
數一時專念盡現在前及諸世界弟子衆數
皆現在前恭敬尊重亦念是佛具足妙身形
色相好盡現在前恭敬尊重亦復一一取三
十二大人之相及不虚行相師子奮迅相無
見頂相象王觀相取大光相以信解觀作
無量相亦取諸佛世界之相以信解觀作無
量淨相亦取弟子衆以信解觀作無量相
爾時作是思惟如是諸佛從何所來我何所
至即知諸佛及以己身無所從來亦無所至
如是觀知如是信解爾時菩薩作如是念如
是事中無有定法名爲如來如是觀時知一
切法空無所有一相無相用無相門入一切
法如是信解達知一切諸法一相堅意菩
薩能縁諸佛繋念一處是名衆相三昧門堅
意若是菩薩入是三昧了達諸法一相無
相是名衆相三昧菩薩住是三昧所知所見
無非如來又亦不見不知如來所知所見無
非是法亦不見法所有知見皆佛弟子亦
不見不知佛弟子衆所知所見無非説法亦
復不見不知説法所有見知無非是縁亦不
見縁所有見知無非是辯亦不見辯諸有所
見無非佛土亦不見佛土諸所有見無非世
界亦不見世界諸所有見無非衆會亦不
見衆會無法不説而無所説無法不現亦無
所現無不信解亦無信解無不分別亦無分
別無法不壞亦無所壞無法不出亦無所出
無法不照亦無所照堅意是名諸菩薩三昧
門入是門者當於諸法得無礙智能如是觀
名無礙眼於是事中亦不貪著是名法眼堅
意菩薩以是三昧能得無礙無邊辯才爾
時堅意菩薩白佛言世尊幾所菩薩於當來
世成是三昧能得無量無邊辯才何等菩薩
於當來世成是三昧能得無量無邊辯才堅
意菩薩若於後世從比丘所聞是三昧當知
是比丘成是三昧能得無邊無量辯才堅
意如汝所問幾所菩薩成是三昧得無邊
辯若人常修是三昧者此則能成得是三
昧亦得無量無邊辯才堅意是門能開八百
法藏於今現在阿閦佛土諸菩薩者常用是
門堅意於是一門攝一切法門諸三昧門是
名重句門是故堅意若人如法欲入法門是
三昧門重句門者應當親近諸善知識問云
何行云何觀察云何修習當隨其教如説修
行堅意若有四法當知是爲善知識也何等
爲四一能令人入善法中二能障礙諸不善
法三能令人住於正法四常能隨順教化
有是四法當知即是善知識也爾時世尊
欲明此義而説偈言
　　　　當近善知識　能障惡法者　　　　
　　　　能説佛所讃　是人應親近　　　　
　　　　隨佛道教化　能生人善法　　　　
　　　　如所聞安住　能増益智慧　　　　
　　　　可近法當近　應遠法當離　　　　
　　　　離於惡法已　當修佛所讃　　　　
　　　　若欲得辯才　亦欲演自智　　　　
　　　　當疾修是定　常隨善知識　　　　
　　　　隨所教修行　於法無祕悋　　　　
　　　　自所得善法　亦應爲他説　　　　
　　　　深心行是法　捨離諸諂曲　　　　
　　　　常近善知識　修行如是法　　　　
　　　　故近善知識　應離惡知識　　　　
　　　　從是得多聞　疾得是三昧
復次堅意若有四法當知是爲善知識相何
等爲四善知教化善知修道知教化過知
修道過堅意有是四法當知是爲善知識也
爾時世尊而説偈言
　　　　知教化修道　亦知是過失　　　　
　　　　既知是法已　今住無礙法
堅意復有四法當知是爲善知識相何謂
爲四知地知説知人知行云何知地隨人知
地云何知人隨其所行能知是人住多欲
地是人住多恚地是人住多癡地是人住
定欲地是人住定恚地是人住定癡地
是人住定欲恚地是人住定欲癡地是人
住定恚癡地是人住定欲恚癡地衆生若
在三不善等諸地皆悉能知知已隨所住地
如應教化隨諸菩薩種種欲樂皆悉能知
堅意若人成是四法者當知是爲善知識
也堅意復有四法當知是爲善知識相何
謂爲四能調伏語令人住甚深法中能隨時
教隨時消息爾時世尊即説偈言
　　　　知隨人所行　諸地有差別　　　　
　　　　知隨地教化　故能速得成　　　　
　　　　能説法調伏　令住甚深法　　　　
　　　　隨時而呵責　亦隨時消息　　　　
　　　　雖有善好言　非時則不受　　　　
　　　　是故有智者　隨時而從捨
堅意復有四法當知是爲善知識相則能
令人修是三昧何等爲四能令弟子出家行
離又能令人入深法觀能令住定於一切
縁而無所礙離於諸相堅意有是四法當
知是爲善知識也佛説偈言
　　　　若人讃出家　及行離住處　　　　
　　　　令弟子住中　是名善知識　　　　
　　　　令住第一義　甚深妙法中　　　　
　　　　令住無相定　是眞善知識
復次堅意菩薩若成四法能修習是三昧
何謂爲四捨離自心隨順師意離於諸縁爲
是三昧常勤精進終不懈息亦爲欲得是三
昧故樂住閑處離衆憒閙菩薩若成是四
法者能得習是三昧堅意菩薩復有四法能
疾得是三昧何謂爲四善取佛相乃至夢中
亦見諸佛善取説法相乃至夢中亦得聞法
爲衆生説而不疲惓得深法忍壞諸法故行
無依定隨離心故堅意菩薩有是四法能疾
得是三昧爾時世尊説此偈言
　　　　是人不捨　諸世尊相　常縁佛相　　　　
　　　　不離目前　具足見佛　相三十二　　　　
　　　　聽佛説法　諦取是相　於深必定　　　　
　　　　法中得忍　不依禪定　樂隨離心　　　　
　　　　非滅法故　壞裂諸法　諸法非法　　　　
　　　　是人所樂　觀諸相時　無所分別　　　　
　　　　信解諸法　皆是佛身　不著言辭　　　　
　　　　不隨他語　自知是相　亦爲人説　　　　
　　　　菩薩若得　如是法忍　是名智者　　　　
　　　　逮是三昧　近善知識　修佛讃法　　　　
　　　　教化衆生　住深定法　堅意菩薩　　　　
　　　　若有四法　則能修習　逮是三昧
何謂爲四善知縁相善分別縁善知轉縁善
知本行有是四法則能速成了達是定爾
時世尊而説偈言
　　　　菩薩多聞有智者　應爲他説是三昧　　　　
　　　　又從諸佛聞善法　亦應爲人而演説　　　　
　　　　以縁佛身諦取相　修是寂滅妙三昧　　　　
　　　　又於諸世尊身相　深取種種差別相　　　　
　　　　三十二相及身相　形相色相光明相　　　　
　　　　面貌眉間白毫峙　當取如是人尊相　　　　
　　　　取是諸相在現前　常當觀察差別相　　　　
　　　　亦縁各各諸身分　不以一法爲佛身　　　　
　　　　以心分析諸佛身　是心無形本性淨　　　　
　　　　雜雜隨縁念念滅　在縁會生各異相　　　　
　　　　既知心相不暫停　當知是縁亦生滅　　　　
　　　　是法皆從分別生　若無分別是最樂　　　　
　　　　善知心性是轉相　亦知諸縁是轉相　　　　
　　　　知世界空皆如炎　能知是已念不亂　　　　
　　　　能如是知諸法義　即能變化多佛相　　　　
　　　　而於佛相無所著　知諸世界皆空故　　　　
　　　　於諸縁中不取相　當知身心是轉相　　　　
　　　　如是法中能了達　故能疾得是三昧　　　　
　　　　於説法時現神力　亦於所説無錯謬　　　　
　　　　能令衆生起善福　亦能疾得如是法
堅意菩薩有四法能成是三昧成已能爲
他説何謂爲四爲得是三昧故勤行不息晝
夜經行若欲坐時先念諸佛坐於道場今現
在前法施衆生無所悋惜於説法者現如世
尊分析自身不依於法以無依止爲衆説
法菩薩能如是行如是念如是縁安處法座
廣行法施得是三昧或有菩薩從法座起得
是三昧復次堅意菩薩若成四法得是三
昧何謂爲四菩薩爲出家人修遠離行捨憒
閙故但畜三衣離貪著故於在家衆及出家
衆不作諸縁離非時過故得深法忍樂空寂
故堅意菩薩成是四法得是三昧堅意
在家菩薩若成四法能得是三昧何謂爲四
菩薩若在居家受持五戒常日一食依於塔
廟廣學多聞達知諸論亦應親近諸善知識
善能教化是三昧者堅意在家菩薩有是四
法能得是三昧復次堅意在家出家菩薩
若成四法得是三昧何謂爲四具足持戒
淨行活命離諸疑悔爲是三昧不貪身命不
依於法隨所從聞及能教化是三昧者於是
人中生世尊想修習如是念佛三昧時應
離慳心堅意若有在家出家菩薩有此四法
得是三昧堅意若人發大乘心欲得是三
昧當修四益法何謂爲四應順觀身不生身
覺應順觀受不生受覺應順觀心不生心覺
應順觀法不生法覺堅意菩薩成是四法者
助是三昧爾時世尊欲明此義而説偈言
　　　　菩薩應修習　佛所讃念處　　　　
　　　　比丘自行處　能得是三昧　　　　
　　　　當應分析身　亦不應依止　　　　
　　　　以無依止心　當得是三昧　　　　
　　　　於受心法中　亦無所依止　　　　
　　　　是法不思議　當得是三昧　　　　
　　　　應修習四禪　及修四正勤　　　　
　　　　不依止是法　當得是三昧　　　　
　　　　於四如意足　及四無礙智　　　　
　　　　當修習是法　莫生慳悋心　　　　
　　　　應安住戒中　親近善知識　　　　
　　　　説是三昧者　應生世尊想　　　　
　　　　以多聞爲本　從是起三昧　　　　
　　　　隨諸佛所説　如教而修學　　　　
　　　　是名爲上眼　法眼無有上　　　　
　　　　是中無障礙　以教化衆生　　　　
　　　　是衆經之本　能生多聞法　　　　
　　　　菩提從此成　是故常修學　　　　
　　　　佛所有十方　及四無礙智　　　　
　　　　皆從是中出　是故當修學　　　　
　　　　菩薩能得是　佛所説三昧　　　　
　　　　是人説法時　辯才不可盡　　　　
　　　　是人於諸法　能達知等相　　　　
　　　　如海無増減　無能窮竭者　　　　
　　　　若得是三昧　不隨他人教　　　　
　　　　若聽受法時　不觀他人説　　　　
　　　　諸天鬼龍王　夜叉緊陀羅　　　　
　　　　人非人衆等　觀菩薩所説　　　　
　　　　此 下 丹 郷 有　皆 言 云 何住
云 何 而 修 學　　　　
　　　　從 何 得 此 法
今 爲 我 等 説　　　　
　　　　住是三昧故　知衆生深心　　　　
　　　　亦知心所樂　隨宜爲説法　　　　
　　　　今我是經中　有所説諸佛　　　　
　　　　住是三昧故　悉知其名字　　　　
　　　　亦能知諸佛　所説種種法　　　　
　　　　隨心所縁念　即時皆能知　　　　
　　　　一切諸世尊　所有弟子衆　　　　
　　　　住是三昧故　皆悉能見知　　　　
　　　　知諸佛世界　種種莊嚴事　　　　
　　　　亦知彼受量　得是三昧故　　　　
　　　　知諸劫歳數　及日月時節　　　　
　　　　十方世界中　諸佛兩足尊　　　　
　　　　皆知是諸佛　亦知是佛土　　　　
　　　　亦知諸世尊　若干差別名　　　　
　　　　善修是三昧　故能悉知見　　　　
　　　　亦知諸世尊　所有弟子衆　　　　
　　　　爲衆所説法　皆悉能知見　　　　
　　　　一切佛所行　及諸深妙法　　　　
　　　　善習三昧故　皆悉能知見　　　　
　　　　於未來世中　無量諸世尊　　　　
　　　　字名及種姓　一切悉見知　　　　
　　　　亦知其壽量　及諸弟子衆　　　　
　　　　所説諸經法　皆能悉了知　　　　
　　　　知諸佛世界　及種種莊嚴　　　　
　　　　諸佛滅度後　法住之久近　　　　
　　　　住是三昧中　皆悉知此事　　　　
　　　　故求多聞者　當修是三昧　　　　
　　　　常修是三昧　達知諸義趣　　　　
　　　　當知是三昧　入佛智初門　　　　
　　　　從是生衆生　亦生佛智慧　　　　
　　　　亦於中出生　無量諸福徳　　　　
　　　　若有人發心　求無上菩提　　　　
　　　　盡供過去佛　及諸弟子衆　　　　
　　　　爲供一一佛　及諸弟子衆　　　　
　　　　能捨滿三千　大千界珍寶　　　　
　　　　以爾所財寶　具滿一劫中　　　　
　　　　皆如是供給　諸佛及聖衆　　　　
　　　　於未來世中　所有諸世尊　　　　
　　　　亦皆盡供給　及諸弟子衆　　　　
　　　　堅意汝當知　是人所得福　　　　
　　　　求佛無上法　不可思議智　　　　
　　　　若人求佛道　修習是三昧　　　　
　　　　從是三昧故　多聞轉高勝　　　　
　　　　既得多聞已　廣爲衆生説　　　　
　　　　是福過於彼　不可得思量　　　　
　　　　是福無有量　能増長智慧　　　　
　　　　若修是三昧　不須供諸佛　　　　
　　　　若以香塗香　衣食及湯藥　　　　
　　　　以此供諸佛　不名爲眞供　　　　
　　　　如來坐道場　所得微妙法　　　　
　　　　若人能修學　是眞供諸佛　　　　
　　　　若求佛道者　欲得見諸佛　　　　
　　　　應勤修是法　疾得是三昧　　　　
　　　　若聞是三昧　能生歡喜心　　　　
　　　　當知是衆生　曾見數千佛
復次堅意若善男子善女人求佛道者供給
嚴飾如來塔廟則得具足四大淨願何謂爲
四能得第一淨妙色身能得常生離諸難
處亦能堅心受持善法能見諸佛得不壞信
漸當逮得無上菩提轉妙法輪是名爲四爾
時世尊欲明此義而説偈言
　　　　智者能供給　諸佛尊塔廟　　　　
　　　　能具聖所讃　四種大淨法　　　　
　　　　常生離難處　能得正眞見　　　　
　　　　常能見諸佛　見已心亦淨　　　　
　　　　得深信堅固　不動如須彌　　　　
　　　　畢定得佛智　速轉無上輪
囑累品第三十五
復次堅意若善男子善女人發大乘心若佛
現在若滅度後衆華瓔珞若上華香以爲供
養以是縁故得八具足福身色具足財
物具足眷屬具足持戒具足禪定具足多
聞具足智慧具足所願具足是名八具足
福爾時世尊欲明此義即説偈言
　　　　若求佛道者　供給佛塔廟　　　　
　　　　世世得福報　汝當一心聽　　　　
　　　　常具足身色　見者心得淨　　　　
　　　　福徳大財富　及得善眷屬　　　　
　　　　安住於戒中　能深入禪定　　　　
　　　　得多聞智慧　無量如大海　　　　
　　　　諸有所願求　皆悉能具成　　　　
　　　　世間中尊上　第一良福田　　　　
　　　　以是善根故　得相三十二　　　　
　　　　相相各明顯　以是嚴其身　　　　
　　　　是一一諸相　以衆好嚴飾　　　　
　　　　一一諸相中　各有八十光　　　　
　　　　是一一光中　其明甚清徹　　　　
　　　　於八十種好　亦出諸光明　　　　
　　　　從諸善業縁　亦從願故生　　　　
　　　　隨諸願差別　故得如是相　　　　
　　　　足輪相一指　以衆好莊校　　　　
　　　　是福徳神力　汝當一心聽　　　　
　　　　我是足指中　有好名照明　　　　
　　　　有光名極高　安住於此中　　　　
　　　　能演出光明　猶如過愛珠　　　　
　　　　是光如半月　在於須彌山　　　　
　　　　有相名堅集　有八十億光　　　　
　　　　諸光各有名　亦各有明色　　　　
　　　　我從一光邊　出千種色明　　　　
　　　　圍遶大千界　下方作佛事　　　　
　　　　我今若普放　善業所得光　　　　
　　　　世界若大小　一切皆迷悶
　　　　從是光現無量佛　遣到十方諸世界　　　　
　　　　廣化衆生作佛事　有如是等神通力　　　　
　　　　我有三昧能普照　用是三昧見世界　　　　
　　　　此三昧名須彌相　是中有光名善法　　　　
　　　　有三昧名首楞嚴　於一切中爲最勝　　　　
　　　　因以淨心故能得　通達十方無罣礙　　　　
　　　　有人見佛現滅度　或有見佛初入胎　　　　
　　　　有人見生無所畏　其心安靜行七歩　　　　
　　　　或有人見坐道場　謂我方今始成佛　　　　
　　　　又復見我轉法輪　又見修行菩薩道　　　　
　　　　汝等觀是三昧力　佛住是中得自在　　　　
　　　　有人知我壽劫數　或有知我壽半劫　　　　
　　　　有見我壽一小劫　若二三四若過是　　　　
　　　　有見我壽一億歳　又見過是若復少　　　　
　　　　此閻浮提世界人　知我壽命八十歳　　　　
　　　　又見我壽一日夜　又人知我壽長遠　　　　
　　　　或有三千大千界　謂我壽天一日夜　　　　
　　　　我知是人心喜樂　隨其所樂爲説法　　　　
　　　　隨衆所應爲示現　各各自謂爲我説　　　　
　　　　見以歡喜生信解　是佛希有神通力　　　　
　　　　我若示汝所爲事　一切凡夫皆狂惑　　　　
　　　　如來所行所爲事　汝等設見亦不識　　　　
　　　　菩薩若知我深行　是人便能轉法輪　　　　
　　　　諸説法者各所樂　不能盡知我所行　　　　
　　　　若不能知普智行　是人所説甚微淺　　　　
　　　　若聞是法心退沒　我以是故無所説　　　　
　　　　若人能知普智行　是人心終不退沒　　　　
　　　　知一切法皆悉等　是人隨順我所行　　　　
　　　　堅意當知是諸經　於將來世無受者　　　　
　　　　唯除此會八菩薩　今於我前合掌立　　　　
　　　　堅意當知如是人　則能知我甚深行　　　　
　　　　亦爲先會法之首　常能照然佛法炬　　　　
　　　　常教衆生菩提心　常爲諸佛所稱歎　　　　
　　　　如今於我現前立　過去佛前亦如是　　　　
　　　　如恒沙數諸世尊　是人皆現於前立　　　　
　　　　時五百人從坐起　合掌白言當護法　　　　
　　　　皆是佛聽護法者　堅意汝亦在是數　　　　
　　　　復有八十菩薩起　皆爲救護佛法故　　　　
　　　　世尊我於未來世　受持佛法如説行　　　　
　　　　當於濁亂惡世中　廣説流布是法種　　　　
　　　　世尊尋便爲授記　即飛空中七多羅　　　　
　　　　八十億人得深喜　各各自聞得受記　　　　
　　　　爾時佛告阿難曰　汝能於後惡世中　　　　
　　　　受持如是諸經不　答言世尊我不堪　　　　
　　　　佛知故問迦葉言　汝能於我滅度後　　　　
　　　　受持如是諸經不　答言世尊我不堪　　　　
　　　　我能把持三千界　及大海水諸山林　　　　
　　　　諸餘麁重悉能持　不能惡世護持法　　　　
　　　　今世比丘多弊惡　不隨世尊所教法　　　　
　　　　何況世尊滅度後　誰能信受是深經　　　　
　　　　必當語我如是言　汝年老耄無智慧　　　　
　　　　云何反能教我等　利根聰辯解義者　　　　
　　　　世尊如是弊惡人　樂世文頌外道論　　　　
　　　　捨離甚深禪定樂　皆悉樂著世俗事　　　　
　　　　多欲難滿無厭足　貪著美味求利養　　　　
　　　　我不能救是惡人　見已反増我憂惱　　　　
　　　　我在空閑獨處時　釋梵諸天來語我　　　　
　　　　我世尊説如是法　令多衆生住聖道　　　　
　　　　有某比丘得無漏　某得神通到彼岸　　　　
　　　　我聞是已心喜悦　而答釋言何足怪　　　　
　　　　於後惡世釋梵天　來至我所啼哭言　　　　
　　　　大徳當知佛法壞　我聞是已懷憂惱　　　　
　　　　不能廣説是罪縁　亦復不能持此經　　　　
　　　　亦不能爲作證明　惡世比丘難與言　　　　
　　　　時諸天神皆啼哭　爾時佛告迦葉言　　　　
　　　　我亦先知汝不能　受持擁護我法種　　　　
　　　　我諸聲聞弟子等　無能受持如是經　　　　
　　　　但諸菩薩承佛力　則能受持如是法　　　　
　　　　於後惡世或生疑　我今當斷此人惑　　　　
　　　　是經何故先來無　但是比丘自造作　　　　
　　　　或見是經多無量　爲讀誦故心驚畏　　　　
　　　　是經廣博多散亂　誰能讀誦令究竟　　　　
　　　　若人今見汝問我　亦聞我今爲汝説　　　　
　　　　是人於後甚惡世　能聞是經得歡喜　　　　
　　　　佛説如是護法時　無量衆發菩提心　　　　
　　　　是諸衆生皆念言　我於來世聽是法　　　　
　　　　後當供奉諸世尊　一心求覓佛大智　　　　
　　　　供給舍利及塔廟　種種嚴飾尊形像
爾時阿難從坐而起偏袒右肩右膝著地合
掌白佛言世尊當何名爲此經云何受持
佛告阿難此經名爲攝諸善根亦名福徳
所依亦名安慰諸菩薩心亦名菩薩所問亦
名斷一切衆生疑當如是持佛説是經已
慧命阿難堅意菩薩諸天龍神乾闥婆阿修
羅人非人等一切大衆皆大歡喜信受佛語
佛説華手經卷第十