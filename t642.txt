佛説首楞嚴三昧經卷上
　後秦龜茲國三藏鳩摩羅什譯　
如是我聞一時佛在王舍城耆闍崛山中與
大比丘僧三萬二千人倶菩薩摩訶薩七萬
二千衆所知識得陀羅尼成就辯才樂説無
盡安住三昧而不動轉善能了知無盡之慧
得深法忍入深法門於諸無量阿僧祇劫所
修善法皆悉成就摧伏衆魔降諸怨敵攝取
最尊嚴淨佛土有大慈悲諸相嚴身於大精
進得到彼岸善知一切言辭方便所行威儀
具足清淨悉以得住三解脱門以無礙智
通達三世發決定心不捨一切憶念義趣堪
忍智慧其諸菩薩徳皆如是其名曰轉不
退法輪菩薩發心即轉法輪菩薩無礙轉
法輪菩薩離垢淨菩薩除諸蓋菩薩示淨
威儀見皆愛喜菩薩妙相嚴淨王意菩薩不
誑一切衆生菩薩無量功徳海意菩薩諸根
常定不亂菩薩實音聲菩薩一切天讃菩薩
陀羅尼自在王菩薩辯才莊嚴菩薩文殊師
利法王子菩薩彌勒菩薩須彌頂王菩薩海
徳寶嚴淨意菩薩大嚴淨菩薩大相菩薩
光相菩薩光徳菩薩淨意菩薩喜王菩薩堅
勢菩薩堅意菩薩如是等菩薩摩訶薩七萬
二千人及三千大千世界所有釋梵護世天
王并諸天龍夜叉乾闥婆阿修羅迦樓羅緊
那羅摩睺羅伽人與非人衆所知識多種善
根樂大法者皆來集會
爾時堅意菩薩在大會中作是念言我於今
者當問如來以是所問欲守護佛種法種僧
種令諸魔宮隱蔽不現摧伏自大増上慢者
未種善根者今當令種已種善根者當令増
長若有未發阿耨多羅三藐三菩提心者當
令發心已發心者令不退轉已不退者當令
疾得阿耨多羅三藐三菩提計有所得住諸
見者皆悉令發捨離之心樂小法者令不疑
大法樂大法者令生歡喜作是念已即從座
起偏袒右肩右膝著地合掌向佛白佛言世
尊我今欲於如來法中少有所問唯願聽許
佛告堅意隨汝所問吾當解説令汝歡喜堅
意菩薩白佛言世尊頗有三昧能令菩薩疾
得阿耨多羅三藐三菩提常得不離値見諸
佛能以光明普照十方得自在慧以破諸
魔得自在智獲自然智得無生智能不隨
他得不斷辯才盡未來際得如意足受無量
命樂聲聞者示聲聞乘樂辟支佛者示辟支
佛乘樂大乘者爲示大乘通達聲聞法而不
入聲聞道通達辟支佛法而不入辟支佛道
通達佛法而不畢竟滅盡示現聲聞形色威
儀而内不離佛菩提心示現辟支佛形色威
儀而内不離佛大悲心以如幻三昧力示
現如來形色威儀以善根力示現在於兜率
天上現受後身入於胞胎初生出家坐佛道
場以深慧力現轉法輪以方便力現入涅槃
以三昧力現分舍利以本願力現法滅盡唯
然世尊行何三昧能令菩薩示現如是諸
功徳事而不畢竟入於涅槃佛告堅意菩薩
言善哉善哉堅意能問如來如是之義當知
汝能多所饒益安樂衆生憐愍世間利安天
人今世後世菩薩蒙益當知汝已深種善
根供養親近過去無量百千億佛遍行諸道
降魔怨敵於佛法中得自在智教化守護諸
菩薩衆已知一切諸佛法藏曾於恒河沙等
佛所成就問答堅意如來於此衆會之中
不見天龍夜叉乾闥婆及諸聲聞求辟支佛者
能作是問唯有汝等大莊嚴者乃能啓發
如是之問汝今諦聽善思念之吾當爲汝説
諸菩薩成就三昧得是功徳復過於此堅意
白佛言願樂欲聞佛告堅意有三昧名首
楞嚴若有菩薩得是三昧如汝所問皆能示
現於般涅槃而不永滅示諸形色而不壞色
相遍遊一切諸佛國土而於國土無所分
別悉能得値一切諸佛而不分別平等法性
示現遍行一切諸行而能善知諸行清淨於
諸天人最尊最上而不自高憍慢放逸現行
一切魔自在力而不依猗魔所行事遍行
一切三界之中而於法相無所動轉示現遍
生諸趣道中而不分別有諸道相善能解説
一切法句以諸言辭開示其義而知文字入
平等相於諸言辭無所分別常在禪定而現
化衆生行於盡忍無生法忍而説諸法有生
滅相獨歩無畏猶如師子爾時會中諸釋梵
護世天王一切大衆皆作是念我等猶尚未
曾聞是三昧名字何況得聞解説其義今來
見佛快得善利皆共得聞説首楞嚴三昧名
字若善男子善女人求佛道者聞首楞嚴三
昧義趣信解不疑當知是人必於佛道不復
退轉何況信已受持讀誦爲他人説如説
修行時諸釋梵護世天王皆作是念我等
今當爲佛如來敷師子座正法座大上人座
大莊嚴座大轉法輪座當令如來於我此座
説首楞嚴三昧是中人人各各自謂唯我爲
佛敷師子座餘人不能爾時釋梵護世天王
各爲如來敷師子座莊挍清淨端嚴高顯無
量寶衣以敷其上悉皆張施衆妙寶蓋又以
衆寶而爲欄楯於座左右無量寳樹枝葉間
錯行列相當垂諸幢幡張大寶張衆寶交絡
懸諸寶鈴衆妙雜華以散其上諸天雜香燒
以熏之金銀衆寶光明間錯種種嚴淨靡不
具有須臾之間於如來前有八萬四千億
那由他寶師子座悉於衆會無所妨礙一一
天子不見餘座各作是念我獨爲佛敷師子
座佛當於我所敷座上説首楞嚴三昧時諸
釋梵護世天王敷座已竟各白佛言唯願
如來坐我座上説首楞嚴三昧即時世尊現
大神力遍坐八萬四千億那由他師子座上
諸天各各見佛坐其所敷座上不見餘座有
一帝釋語餘釋言汝觀如來坐我座上如是
釋梵護世天王各相謂言汝觀如來坐我座
上有一釋言如來今者但坐我座不在汝
座爾時如來以諸釋梵護世天王宿縁應度
又欲少現首楞嚴三昧勢力亦爲成就大乘
行故令諸衆會皆見如來遍在八萬四千億
那由他寶師子座一切大衆皆大歡喜得未
曾有各從座起合掌禮佛咸作是言善哉
世尊威神無量令諸天子各滿所願其諸天
子所爲如來施設座者見佛神力皆發阿耨
多羅三藐三菩提心倶白佛言世尊我等
爲欲供養如來滅除一切衆生苦惱守護正
法不斷佛種是故皆發阿耨多羅三藐三菩
提心願令我等於未來世作佛如是威神之
力如今如來所作變現爾時佛讃諸天子言
善哉善哉如汝所説爲欲利益一切衆生
發阿耨多羅三藐三菩提心是爲第一供養
如來時梵衆中有一梵王名曰等行白佛
言世尊何等如來爲是眞實我座上是餘
座上是佛告等行一切諸法皆空如幻從和
合有無有作者皆從憶想分別而起無有主
故隨意而出是諸如來皆是眞實云何爲
實是諸如來本自不生是故爲實是諸如來
今後亦無是故爲實是諸如來非四大攝
是故爲實諸陰入界皆所不攝是故爲實是
諸如來如先中後等無差別是故爲實梵王
是諸如來等無差別所以者何是諸如來
以色如故等以受想行識如故等以是故
等是諸如來以過去世如故等以未來世如
故等以現在世如故等以如幻法故等以
如影法故等以無所有法故等以無所從來
無所從去故等是故如來名爲平等如一切
法等是諸如來亦復如是如一切衆生等
是諸如來亦復如是如諸一切世間佛等是
諸如來亦復如是如一切世間等是諸如
來亦復如是是故諸佛名爲平等梵王是
諸如來不過一切諸法如故名爲平等梵王
當知如來悉知一切諸法如是平等是故如
來於一切法名爲平等等行梵王白佛言
未曾有也世尊如來得是諸法等已以妙
色身示現衆生佛言梵王是皆首楞嚴三昧
本行勢力之所致也以是事故如來得此諸
法等已以妙色身示現衆生説是法時等
行梵王及萬梵天於諸法中得柔順忍爾
時如來還攝神力諸佛及座皆不復現一切
衆會唯見一佛爾時佛告堅意菩薩首楞
嚴三昧非初地二地三地四地五地六地七
地八地九地菩薩之所能得唯有住在十地
菩薩乃能得是首楞嚴三昧何等是首楞嚴
三昧謂修治心猶如虚空一觀察現在衆生
諸心二分別衆生諸根利鈍三決定了知衆
生因果四於諸業中知無業報五入種種樂
欲入已不忘六現知無量種種諸性七常能
遊戲華音三昧能示衆生金剛心三昧一切
禪定自在隨意八普觀一切所至諸道九於
宿命智得無所礙十天眼無障十
一得漏盡智
非時不證十
二於色無色得等入智十
三於一切
色示現遊戲十
四知諸音聲猶如響相十
五順
入念慧十
六能以善言悦可衆生十
七隨應説法
十
八知時非時十
九能轉諸根二
十説法不虚二十
一
順入眞際二十
二善能攝伏衆生之類二十
三悉能
具足諸波羅蜜二十
四威儀進止未曾有異二十
五
破諸憶想虚妄分別二十
六不壞法性盡其邊際
二十
七一時現身住一切佛所二十
八能持一切佛
所説法二十
九普於一切諸世間中自在變身猶
如影現三
十善説諸乘度脱衆生常能護持三
寶不絶三十
一發大莊嚴盡未來際而心未曾
有疲惓想三十
二普於一切諸所生處常能現
身隨時不絶三十
三於諸生處示有所作三十
四善
能成就一切衆生三十
五善能識知一切衆生
三十
六一切二乘不能測量三十
七善能具知諸音
聲分三十
八能使一切諸法熾盛三十
九能使一劫
作阿僧祇劫四
十阿僧祇劫使作一劫四十
一能
使一國入阿僧祇國四十
二阿僧祇國使入一國
四十
三無量佛國入一毛孔四十
四一切衆生示入
一身四十
五了諸佛土同如虚空四十
六身能遍至
無餘佛土四十
七使一切身入於法性皆使無
身四十
八一切法性通達無相四十
九善能了知一
切方便五
十一音所説悉能通達一切法性五
十
一演説一句能至無量阿僧祇劫五十
二善觀一
切法門差別五十
三知善同異略廣説法五十
四善
知出過一切魔道五十
五放大方便智慧光明
五十
六身口意業智慧爲首五十
七無行神通常現
在前五十
八以四無礙智能令一切衆生歡喜
五十
九現神通力通一切法性六
十能以攝法普
攝衆生六十
一解諸世間衆生語言六十
二於如
幻法無有所疑六十
三一切生處遍能自在六
十
四所須之物隨意無乏六十
五自在示現一切
衆生六十
六於善惡者皆同福田六十
七得入一
切菩薩密法六十
八常放光照無餘世界六十
九
其智深遠無能測者七
十其心猶如地水火風
七十
一善於諸法章句言辭而轉法輪七十
二於如
來地無所障礙七十
三自然而得無生法忍七
十
四得如實心諸煩惱垢所不能汚七十
五使一
切水入一毛孔不嬈水性七十
六修集無量福徳
善根七十
七善知一切方便迴向七十
八善能變
化遍行一切諸菩薩行七十
九佛一切法心得
安隱八
十已得捨離宿業本身八十
一能入諸佛
秘密法藏八十
二示現自恣遊戲諸欲八十
三聞
無量法具足能持八十
四求一切法心無厭足
八十
五順諸世法而不染汚八十
六於無量劫爲人
説法皆令謂如從旦至食八十
七示現種種癃殘
跛蹇聾盲瘖瘂以化衆生八十
八百千密跡金剛
力士常隨護侍八十
九自然能觀知諸佛道九
十
能於一念示受無量無數劫壽九十
一現行一
切二乘儀法而内不捨諸菩薩行九十
二其心善
寂空無有相九十
三於衆伎樂現自娯樂而内不
捨念佛三昧九十
四若見若聞及觸共住皆能成
就無量衆生九十
五能於念念示成佛道隨本所
化令得解脱九十
六示現入胎初生九十
七出家
成就佛道九十
八轉於法輪九十
九入大滅度而
不永滅一
百堅意首楞嚴三昧如是無量悉
能示佛一切神力無量衆生皆得饒益堅意
首楞嚴三昧不以一事一縁一義可知一切
禪定解脱三昧神通如意無礙智慧皆攝在
首楞嚴中譬如陂泉江河諸流皆入大海如
是菩薩所有禪定皆在首楞嚴三昧譬如轉
輪聖王有大勇將諸四種兵皆悉隨從堅意
如是所有三昧門禪定門辯才門解脱門陀羅
尼門神通門明解脱門是諸法門悉皆攝在
首楞嚴三昧隨有菩薩行首楞嚴三昧一切
三昧皆悉隨從堅意譬如轉輪聖王行時七
寶皆從如是堅意首楞嚴三昧一切助菩提
法皆悉隨從是故此三昧名爲首楞嚴佛
告堅意菩薩住首楞嚴三昧不行求財而以
布施大千世界及諸大海天宮人間所有寶
物飮食衣服象馬車乘如是等物自在施與
此皆是本功徳所致況以神力隨意所作是
名菩薩住首楞嚴三昧檀波羅蜜本事果報
佛告堅意菩薩住首楞嚴三昧不復受戒於
戒不動爲欲化導諸衆生故現受持戒行諸
威儀示有所犯滅除過罪而内清淨常無闕
失爲欲教化諸衆生故生於欲界作轉輪王
諸婇女衆恭敬圍遶現有妻子五欲自恣而
内常在禪定淨戒善能了見三有過患堅意
是名菩薩住首楞嚴三昧尸波羅蜜本事果
報
佛告堅意菩薩住首楞嚴三昧修行忍辱畢
竟盡故衆生不生而修於忍諸法不起而修
於忍心無形色而修於忍不得彼我而修於
忍不念生死而修於忍以涅槃性而修於忍
不壞法性而修於忍菩薩如是修行忍辱而
無所修亦無不修爲化衆生生於欲界現有
瞋恨而内清淨現行遠離而無遠近爲淨衆
生壞世威儀而未曾壞諸法之性現有所忍
而無有法常定不壞可以忍者菩薩成就如
是忍辱爲斷衆生多瞋惡心而常稱歎忍辱
之福亦復不得瞋恚忍辱堅意是名菩薩住
首楞嚴三昧羼提波羅蜜本事果報佛告堅
意菩薩住首楞嚴三昧發大精進得諸善法
而不發動身口意業爲懈怠者現行精進欲
令衆生隨効我學而於諸法無發無受所以
者何菩薩悉知一切諸法常住法性不來不
去如是遠離身口意行而能示現發行精進
亦不見法有成就者現於世間發行精進而
於内外無所作爲常能往來無量佛國而於
身相平等不動示現發行一切善法而於諸
法不得善惡現行求法有所諮受而於佛道
不隨他教現行親近和上諸師而爲一切
諸天人尊現勤請問而内自得無障礙辯
現行恭敬而爲一切天人戴仰現入胞胎而
於諸法無所染汚現有出生而於諸法不見
生滅現爲小兒而身諸根悉皆具足現行
伎藝醫方呪術文章算數工巧事能而内先
來皆悉通達現有病苦而已永離諸煩惱患
示現衰老而於先來諸根不壞示現有死
而未曾有生滅退失堅意是名菩薩住首楞
嚴三昧精進波羅蜜本事果報佛告堅意菩
薩住首楞嚴三昧雖知諸法常是定相而示
衆生諸禪差別現身住禪化亂心者而於諸
法不見有亂一切諸法如法性相以調伏心
於禪不動現諸威儀來去坐臥而常寂然在
於禪定示同衆人有所言説而常不捨諸禪
定相慈愍衆生入於城邑聚落郡國而常在
定爲欲饒益諸衆生故現有所食而常在定
其身堅牢猶若金剛内實不虚不可破壞其
内無有生藏熟藏大小便利臭穢不淨現有
所食而無所入但爲慈愍饒益衆生於一切
處無有過患現行一切凡夫所行而實無行
已過諸行堅意菩薩住首楞嚴三昧現在空
閑聚落無異現在居家出家無異現爲白衣
而不放逸現爲沙門而不自高於諸外道出
家法中爲化衆生而無所出家不爲一切邪
見所染亦不於中謂得清淨現行一切外道
儀法而不隨順其所行道堅意譬如導師將
諸人衆過嶮道已還度餘人如是堅意菩薩
住首楞嚴三昧隨諸衆生所發道意若聲聞
道若辟支佛道若發佛道隨宜示導令得度
已即復來還度餘衆生是故大士名爲導師
譬如牢船從於此岸度無量人令至彼岸至
彼岸已還度餘人如是堅意菩薩住首楞
嚴三昧見諸衆生墮生死水四流所漂
爲欲度脱令得出故隨其所種善根成就
若見可以縁覺度者即爲現身示涅槃道
若見可以聲聞度者爲説寂滅共入涅槃首
楞嚴三昧力故還復現生度脱餘人是故大
士名爲船師堅意譬如幻師於多衆前自
現身死膖脹爛臭若火所燒鳥獸所食於衆
人前如是現身得財物已而便還起以其善
能學幻術故菩薩如是住首楞嚴三昧爲
化衆生示現老死而實無有生老病死堅意
是名首楞嚴三昧禪波羅蜜本事果報佛告
堅意菩薩住首楞嚴三昧修行智慧諸根猛
利未曾見有衆生之性爲欲化故説有衆生
不見壽者命者説有壽者命者不得業性
及業報性而示衆生有業業報不得生死諸
煩惱性而説當知見生死煩惱不見涅槃
而説至涅槃不見諸法有差別相而説諸法
有善不善已能度至無礙智岸現生欲界而
不著欲界現行色界禪而不著色界現入
無色定而生於色界現行色界禪而生於欲
界現於欲界而不行欲界行悉知諸禪及知
禪分自在皆能入禪出禪爲化衆生隨意所
生一切生處悉能受身常能成就深妙智
慧除斷一切衆生諸行爲化衆生現有所
行而於諸法實無所行皆已出過一切諸
行久已滅除我我所心而示現受諸所須物
菩薩成就如是智慧有所施作皆隨智慧而
未曾爲業果所汚爲化衆生示現瘖瘂而内
實有微妙梵音通達語言經書彼岸不先
思量當説何法隨所至衆所説皆妙悉能
令喜心得堅固隨其所應而爲説法而是菩
薩智慧不減堅意譬如男女若大若小隨所
持器行詣水所若泉若池渠河大海隨器大
小各滿而歸而此諸水無所減少如是堅意
菩薩住首楞嚴三昧隨所至衆若刹利衆婆
羅門衆若居士衆釋衆梵衆至是諸衆不加
心力能以善言皆令喜悦隨宜所應而爲演
法然其智辯無所減少堅意是名菩薩
住首楞嚴三昧般若波羅蜜本事果報
佛告堅意菩薩住首楞嚴三昧衆生見者皆
得度脱有聞名字有見威儀有聞説法有見
默然而皆得度堅意譬如大藥樹王名爲
憙見有人見者病皆得愈如是堅意菩薩
住首楞嚴三昧衆生見者貪恚癡病皆得除
愈如大藥王名曰滅除若鬪戰時用以塗鼓
諸被箭射刀矛所傷得聞鼓聲箭出毒除如
是堅意菩薩住首楞嚴三昧有聞名者貪恚
癡箭自然拔出諸邪見毒皆悉除滅一切煩
惱不復動發堅意譬如藥樹名爲具足有人
用根病得除愈莖節心皮枝葉花果皆能除
愈若生若乾若段段截悉能除愈衆生諸病
菩薩住首楞嚴三昧亦復如是於諸衆生無
時不益常能滅除一切衆患謂以説法兼行
四攝諸波羅蜜令得度脱若人供養若不供
養有益無益而是菩薩皆以法利令得安隱
乃至身死有食肉者若諸畜生二足四足及
諸鳥獸人與非人是諸衆生皆以菩薩戒願
力故死得生天常無病痛衰惱諸患堅意住
首楞嚴三昧菩薩猶如藥樹
佛告堅意菩薩住首楞嚴三昧六波羅蜜世
世自知不從他學擧足下足入息出息念念
常有六波羅蜜何以故堅意如是菩薩
身皆是法行皆是法堅意譬如有王若諸大
臣百千種香搗以爲末若有人來索中一種
不欲餘香共相熏雜堅意如是百千衆香末
中可得一種不雜餘不不也世尊堅意是
菩薩以一切波羅蜜熏身心故於念念中常
生六波羅蜜堅意菩薩云何於念念中生六
波羅蜜堅意是菩薩一切悉捨心無貪著是
檀波羅蜜心善寂滅畢竟無惡是尸波羅
蜜知心盡相於諸塵中而無所傷是羼提波
羅蜜勤觀擇心知心離相是毘梨耶波羅蜜
畢竟善寂調伏其心是禪波羅蜜觀心知心
通達心相是般若波羅蜜堅意菩薩住首
楞嚴三昧如是法門念念皆有六波羅蜜爾
時堅意菩薩白佛言未曾有也世尊菩薩
成就首楞嚴三昧其所施行不可思議世尊
若諸菩薩欲行佛行當學是首楞嚴三昧何
以故世尊是菩薩現行一切諸凡夫行而
於其心無貪恚癡於時衆中有大梵王名曰
成慈白佛言世尊若菩薩欲行一切諸凡
夫行當學首楞嚴三昧何以故是菩薩現
行一切諸凡夫行而心無有貪恚癡行佛
言善哉善哉成慈如汝所説若菩薩欲行
一切諸凡夫行當學首楞嚴三昧不念一切
諸所學故堅意菩薩白佛言世尊菩薩欲
學首楞嚴三昧當云何學佛告堅意譬如
學射先射大準射大準已學射小準射
小準已次學射的學射的已次學射杖學射
杖已學射百毛射百毛已學射十毛射十毛
已學射一毛射一毛已學射百分毛之一分
能射是已名爲善射隨意不空是人若欲於
夜闇中所聞音聲若人非人不用心力射之皆
著如是堅意菩薩欲學首楞嚴三昧先當
學愛樂心學愛樂心已當學深心學深心已
當學大慈學大慈已當學大悲學大悲已當
學四聖梵行所謂慈悲喜捨學四聖梵行
已當學報得最上五通常自隨身學是通已
爾時便能成就六波羅蜜成就六波羅蜜已
便能通達方便通達方便已得住第三柔順
忍住第三柔順忍已得無生法忍得無生法
忍已諸佛授記諸佛授記已能入第八菩薩
地入第八菩薩地已得諸佛現前三昧得諸
佛現前三昧已常不離見諸佛常不離見諸
佛已能具足一切佛法因縁具足一切佛法
因縁已能起莊嚴佛土功徳能起莊嚴佛土
功徳已能具生家種姓能具生家種姓
已入胎出生入胎出生已能具十地具十
地已爾時便得受佛職號受佛職號已便得
一切菩薩三昧得一切菩薩三昧已然後乃
得首楞嚴三昧得首楞嚴三昧已能爲衆生
施作佛事而亦不捨菩薩行法堅意菩薩若
學如是諸法則得首楞嚴三昧菩薩已得首
楞嚴三昧則於諸法無所復學何以故先已
善學一切法故譬如學射能射一毛分不復
學餘所以者何先已學故如是堅意菩薩
住首楞嚴三昧於一切法無所復學一切三
昧一切功徳皆已學故爾時堅意菩薩白佛
言世尊我今欲説譬喩唯願聽許佛言便
説世尊譬如三千大千世界大梵天王自然
普能遍觀三千大千世界不加功力如是菩
薩住首楞嚴三昧於一切法自然能觀不用
功力又亦能知一切衆生心心所行佛告堅
意如汝所説若菩薩住首楞嚴三昧者悉知
一切諸菩薩法一切佛法
爾時會中有天帝釋名持須彌頂於此三千
大千世界最在邊外白佛言世尊譬如住
於須彌山頂悉能覩見一切天下菩薩如是
住首楞嚴三昧於諸聲聞辟支佛行及諸一
切衆生之行自然能觀爾時堅意菩薩問是
持須彌頂釋言汝從何許四天下來住何
須彌山頂是釋報言善男子若有菩薩得首
楞嚴三昧不應問其所住處也所以者何
如此菩薩一切佛國皆是住處而不著住處
不得住處不見住處堅意問言仁者得是首
楞嚴三昧耶釋言是三昧中寧復有得不得
相耶堅意言不也釋言善男子當知菩薩
行是三昧於諸法中都無所得堅意言如
汝辯者必已得是首楞嚴三昧釋言善男
子我不見法有所住處於一切法無所住者
乃得首楞嚴三昧善男子住是三昧則於諸
法都無所住若無所住即無所取若無所取
即無所説爾時佛告堅意菩薩汝見是持須
彌山釋不已見世尊堅意是釋自然隨意
能得首楞嚴三昧住是三昧於此三千大千
世界諸帝釋宮皆能現身爾時此間釋提桓
因白佛言世尊若持須彌山釋於諸釋宮
能現身者我於一切帝釋處所何故不見
爾時持須彌山釋語此釋言憍尸迦若我今
以實身示汝汝於宮殿不復喜樂我常至汝
所住宮殿汝不見我爾時釋提桓因白佛言
世尊我欲見此大士成就妙身佛言憍尸迦
汝欲見耶世尊願樂欲見佛語持須彌山
釋言善男子汝示此釋眞實妙身彼釋即
現眞實妙身爾時會中其諸釋梵護世天王
聲聞菩薩不得首楞嚴三昧者身皆不現猶
若聚墨持須彌山釋身如須彌山王高大巍
巍光明遠照爾時佛身倍更明顯釋提桓因
白佛言未曾有也世尊今此大士身色清淨
殊妙難及是諸釋梵護世天王身皆不現猶
如聚墨世尊我於須彌山善妙堂上著釋
迦毘楞伽摩尼瓔珞以是光明一切天衆身
皆不現我今以此大士光明身不復現所著
寶瓔珞亦無光色佛告釋提桓因憍尸迦
若此三千大千世界滿中釋迦毘楞伽摩尼
珠更有照明諸天摩尼珠能令此珠皆不
復現憍尸迦若此三千大千世界滿中照
明諸天摩尼珠更有金剛明摩尼珠能令此
珠皆不復現憍尸迦若此三千大千世界滿
中金剛明摩尼珠更有諸明集摩尼珠能
令此珠皆不復現憍尸迦汝見是釋所著諸
明集摩尼珠不已見世尊但爲此珠其光猛
盛我眼不堪佛告憍尸迦若有菩薩得首楞
嚴三昧或作帝釋皆著如是摩尼瓔珞爾
時釋提桓因白佛言世尊諸有不發阿耨多
羅三藐三菩提心者不得如是清淨妙身
亦復失是首楞嚴三昧於時瞿域天子語釋
提桓因言諸聲聞人已入法位雖復稱歎愛
樂佛道無能爲也已於生死作障隔故若人
已發阿耨多羅三藐三菩提心者今發當發
是人則應愛樂佛道能得如是上妙色身
譬如有人從生而盲雖復稱歎愛樂日月然
其不蒙日月光明如是聲聞入法位者雖復
稱歎愛樂佛法而佛功徳於身無益是故
若欲得此妙身大智慧者當發無上佛菩提
心便得如是上妙色身瞿域天子説是語
時萬二千天子發阿耨多羅三藐三菩提心」
爾時堅意菩薩問瞿域天子言行何功徳轉
女人身答言善男子發大乘者不見男女而
有別異所以者何薩婆若心不在三界
有分別故有男有女仁者所問行何功徳轉
女人身昔事菩薩心無諂曲云何而事答
言如事世尊云何其心而不諂曲答言身業
隨口口業隨意是名女人心無諂曲問言
云何轉女人身答言如成問言云何如成答
言如轉問言天子此語何義答言善男子
一切諸法中不成不轉諸法一味謂法性
味善男子我隨所願有女人身若使我身得
成男子於女身相不壞不捨善男子是故
當知是男是女倶爲顛倒一切諸法及與顛
倒悉皆畢竟離於二相堅意菩薩問瞿域
言汝於首楞嚴三昧知少分耶答言善男
子我知他得身自不證我念過世釋迦牟尼
佛在淨飯王家爲菩薩時於宮殿内衆采
女中夜半清淨爾時東方恒河沙等諸梵王
來有問菩薩乘者有問聲聞道者菩薩各隨
所問而答於梵衆中有一梵王不解菩薩所
行方便而作是言仁者乃有如是智慧善答
所問云何貪愛王位色欲餘諸梵王了知菩
薩智慧方便語此梵言菩薩不貪王位色欲
將爲教化成就衆生處在居家現爲菩薩而
今他方成就佛道轉妙法輪是梵聞已而作
是言得何三昧能作如是自在神變餘梵謂
言是首楞嚴三昧勢力善男子我於爾時而
作是念菩薩住三昧神力感應至未曾有
處在愛欲領理國事而能不離如是三昧我
聞此已倍加恭敬於菩薩所生世尊想深發
阿耨多羅三藐三菩提心願於來世亦當成
就如是功徳善男子我所見者如是少分
我唯知此首楞嚴三昧當有無量不可思議
功徳勢力堅意白佛言希有世尊是瞿域
天子深心説此皆是如來爲作善知識常所
守護故世尊瞿域天子不久亦當住首楞
嚴三昧得是自在神變勢力如今世尊所爲
無異
堅意菩薩白佛言世尊今此會中寧有得是
首楞嚴三昧者不爾時會中有天子名現意
語堅意菩薩言譬如賈客入於大海而作是
言此大海中有摩尼珠可持去不汝語似是
所以者何於今如來大智海會其中菩薩成
就法寶發大莊嚴汝在中坐而作是問於
此會中寧有菩薩得是首楞嚴三昧者不堅
意今此會中自有菩薩得首楞嚴三昧現帝
釋身有現梵王身有現諸天龍夜叉乾闥婆
阿修羅迦樓羅緊那羅摩睺羅伽身有得首
楞嚴三昧現比丘比丘尼優婆塞優婆夷身
有得首楞嚴三昧以諸相好而自嚴身自有
菩薩爲化衆生現作女身形色相貌有現聲
聞形色相貌有現辟支佛形色相貌堅意如
來自在隨所至衆若刹利衆婆羅門衆若居
士衆釋衆梵衆諸護世衆隨是諸衆普能示
現形色相貌當知皆是首楞嚴三昧本事果
報堅意若見如來所説法處當知此中則
有無量諸大菩薩大智自在發大莊嚴於一
切法自在行者能隨如來轉法輪者堅意菩
薩白佛言世尊我今謂是現意天子得此
首楞嚴三昧如其智慧辯才無礙神通如是
佛言堅意如汝所説是現意天子已住首楞
嚴三昧通達是三昧故能作是説爾時佛告
現意天子汝可示現首楞嚴三昧本事少分
現意天子語堅意言仁者欲見首楞嚴三昧
少勢力不答言天子願樂欲見現意天子
善得首楞嚴三昧力故即現變應令衆會者
皆作轉輪聖王三十二相而自莊嚴及諸眷
屬七寶侍從天子問言汝見何等堅意答言
我見衆會皆作轉輪聖王色相眷屬七寶侍
從爾時天子復現衆會皆作釋提桓因處忉
利宮百千天女作衆伎樂圍遶娯樂復以神
力普令衆會皆作梵王色相威儀在於梵宮
行四無量又問堅意汝見何等答言天子
我見衆會皆是梵王復現神力普令衆會皆
作長老摩訶迦葉形色相貌執持衣鉢入諸
禪定行八解脱皆無有異復現神力普令
衆會皆如釋迦牟尼佛身相好威儀各有比
丘眷屬圍遶又問堅意汝見何等答言天
子我見大衆皆是釋迦牟尼佛身相好威儀
各有比丘眷屬圍遶現意天子謂堅意言
是爲首楞嚴三昧自在勢力如是堅意菩薩
得首楞嚴三昧能以三千大千世界入芥子
中令諸山河日月星宿現皆如故而不迫
迮示諸衆生堅意首楞嚴三昧不可思議勢
力如是爾時諸大弟子及諸天龍夜叉乾
闥婆釋梵護世天王同聲白佛言世尊若
人得是首楞嚴三昧是人功徳不可思議所
以者何是人則爲究竟佛道成就智慧神通
諸明我等今日於一座上普見衆會種種色
相若干變現我等惟念若人不聞首楞嚴三
昧當知是爲魔所得便若得聞者當知是人
諸佛所護何況聞已隨説行者世尊菩薩若
欲通達佛法至於彼岸當一心聽首楞嚴三
昧受持讀誦爲他人説世尊菩薩若欲普現
一切形色威儀欲悉普知一切衆生心心所
行又欲普知一切衆生隨病與藥當善聽是
三昧法寶受持讀誦世尊若人得是首楞嚴
三昧當知是人入佛境界智慧自在佛言如
是如是如汝等説若人不得首楞嚴三昧不
得名爲深行菩薩如來不謂此人具足布施
持戒忍辱精進禪定智慧是故汝等若欲遍
行一切道者當學得是首楞嚴三昧不念一
切諸所學故
爾時堅意菩薩問現意天子言菩薩若欲得
是三昧當修行何法天子答言菩薩若欲
得是三昧當修行凡夫法若見凡夫法佛
法不合不散是名修集首楞嚴三昧堅意
問言於佛法中有合散耶天子答言凡夫
法中尚無合散何況佛法云何名修行若
能通達諸凡夫法佛法無二是名修集而
實此法無合無散善男子一切法集無生
相故一切法集無壞相故一切法集虚空相
故一切法集無受相故堅意復問首楞嚴三
昧去至何所天子答言首楞嚴三昧去至一
切衆生心行而亦不縁心行取相去至一切
諸所生處而亦不爲生處所汚去至一切世
界佛所而不分別佛身相好去至一切音聲
語言而不分別諸文字相普能開示一切佛
法而不至於畢竟盡處善男子問是三昧至
何處者隨佛所至是三昧者亦如是至堅意
問言佛至何處天子答言佛如如故至無所
至又問佛不至涅槃耶答言一切諸法究竟
涅槃是故如來不至涅槃所以者何涅槃
性故不至涅槃又問過去恒河沙等諸佛
不至涅槃耶答言恒沙諸佛爲是生耶堅意
言如來所説恒沙諸佛生已滅度天子言善
男子如來不云一人出世多所饒益安樂衆
生於意云何如來爲定得諸衆生有生滅耶
答言天子如來於法不得生滅善男子當
知如來雖説諸佛出於世間於如來相而實
無生雖説諸佛至於涅槃於如來相而實
無滅
又問今現無量如來得成道不答言如來
無生無滅相如是成道善男子若諸佛出若
入涅槃無有差別所以者何如來通達一
切諸法是寂滅相是名爲佛又問若一切
法畢竟寂滅涅槃相者可通達耶答言如
一切法畢竟寂滅同涅槃相通達相者亦復
如是善男子如來不以生住滅出無生住
滅是名佛出堅意問言汝住首楞嚴三昧能
作如是説耶答言善男子於意云何如來
化人住何法中而有所説堅意答言乘佛
神力能有所説又問佛住何處而作化人答
言佛住不二神通而作化人天子言如如
來住不住法而作化人諸化人亦住不住法
而有所説堅意言若無所住云何有説天子
言如無所住説亦如是又問菩薩云何具足
樂説辯才答言菩薩不以我相不以彼相
不以法相而有所説是名具足樂説辯才
隨所説法文字相不盡法相亦不盡如是説
者不以二説是名具足樂説辯才又善男子
若菩薩不捨諸法幻相於諸音聲不捨響相
是名具足樂説辯才又如諸文字音聲語言
無處無方無内無外無有所住從衆縁有一
切諸法亦復如是無處無方無内無外亦無
所住非是過去未來現在不爲文字言辭所
表内自通達而有所説是名具足樂説辯才
譬喩如響一切音聲皆隨響相而有所説堅
意問言隨義云何善男子隨虚空是隨義如
虚空無所隨一切説法亦無所隨諸法無
比無有譬喩爲有得者言有所隨爾時世尊
讃天子言善哉善哉如汝所説菩薩於此不
應驚怖所以者何若有所隨不得阿耨多羅
三藐三菩提
堅意菩薩白佛言世尊是現意天子從何佛
土來至此間天子謂言問作何等堅意答言
我今欲何彼方作禮以是大士遊行住處天
子謂言若人手得是首楞嚴三昧者一切世
間諸天人民皆應禮敬爾時佛告堅意菩薩
是現意天子從阿閦佛妙喜世界來至於此
是人於彼常説首楞嚴三昧堅意一切諸佛
無有不説首楞嚴三昧者堅意是現意天子
於此娑婆世界當得成佛是人欲斷此五濁
惡取淨佛土教化衆生修習増長首楞嚴故
來至於此堅意白佛言今此天子幾時當於
此間世界得成佛道其號云何世界何名佛
言是天子者過是賢劫千佛滅已六十二劫
無復有佛中間但有百千萬億辟支佛出其
中衆生得種善根過是劫已當得成佛號淨
光稱王如來世界爾時名爲淨見於時淨
光稱王如來能令衆生心得清淨世界衆
生不爲貪欲瞋恚愚癡所覆得法淨信皆行
善法堅意是淨光稱王佛壽十小劫以三乘
法度脱衆生其中無量無邊菩薩得首楞嚴
三昧於諸法中得自在力爾時魔若魔民
皆修大乘慈愍衆生其佛國土無三惡道及
諸難處莊嚴清淨如欝單越無衆魔事離諸
邪見佛滅度後法住千萬億歳堅意是天子
者當於如是清淨國土而成佛道爾時堅意
菩薩謂天子言汝得大利如來授汝阿耨多
羅三藐三菩提記天子答言善男子於一切
法若無所得是名大利於法有得是則無利
善男子是故當知若不得法是名大利説是
法時二萬五千天子曾於先世殖衆徳本
皆發阿耨多羅三藐三菩提心有萬菩薩得
無生忍
佛説首楞嚴三昧經卷上

佛説首楞嚴三昧經卷下
　後秦龜茲國三藏鳩摩羅什譯　
爾時舍利弗白佛言世尊未曾有也今説
首楞嚴三昧而是惡魔不來嬈亂佛告舍利
弗汝欲見魔衰惱事不唯然欲見爾時佛放
眉間白毫大人相光一切衆會皆見惡魔被
五繋縛不能自解佛告舍利弗汝見惡魔被
五縛不唯然已見此惡魔者爲誰所縛佛言
是首楞嚴三昧威神之力在所佛土説首楞
嚴三昧其中諸魔欲以惡心作障礙者首楞
嚴三昧及與諸佛威神力故其諸惡魔皆自
見身被五繋縛舍利弗在所説首楞嚴三昧
處若我現在若我滅後其中所有諸魔魔民
及餘人衆懷惡心者以首楞嚴三昧威神力
故皆被五縛
爾時會中天龍夜叉乾闥婆等白佛言世尊
我等於此三昧心無有疑不爲障礙我等不
欲身被五縛世尊我等恭敬此三昧故皆當
往護説是法者於是三昧生世尊想佛告諸
天龍神汝以是故當於十二見縛而得解脱
何等十二我見縛衆生見縛壽命見縛人
見縛斷見縛常見縛我作見縛我所見縛
有見縛無見縛此彼見縛諸法見縛是爲十
二汝等當知若有衆生於佛法中起瞋恨心
欲毀壞者皆以住是十二見縛若人信解
隨順不逆於此十二見縛當得解脱
爾時舍利弗白佛言世尊惡魔於今得聞説
此首楞嚴三昧名不佛言亦聞以被縛故不
能得來舍利弗言如來何不以威神力令魔
不聞説首楞嚴三昧名字佛言且止勿作此
語假使恒河沙等世界滿中大火爲聞説此
首楞嚴三昧當從中過何以故若人但聞説
首楞嚴三昧我説此人大得善利勝得四禪
生四梵處舍利弗若使惡魔今得聞説首楞
嚴三昧名字以此因縁當得出過一切魔事
若以被縛而得聞者亦當於此十二見縛而
得解脱是故舍利弗邪見惡人入魔網者尚
應聞此首楞嚴三昧何況淨心歡喜欲聞
爾時會中有一菩薩名魔界行不汚白佛言
唯然世尊我今當現於魔界中以自在神力
令魔得住首楞嚴三昧佛言隨意時魔界行
不汚菩薩即於會中忽然不現現於魔宮語
惡魔言汝寧不聞佛説首楞嚴三昧無量衆
生皆發阿耨多羅三藐三菩提心出汝境界
亦皆當復度脱餘人出汝境界魔即報言我
聞佛説首楞嚴三昧名字以被五縛不能得
往所謂兩手兩足及頭又問惡魔誰繋汝者
魔即答言我適發心欲往壞亂聽受首楞嚴
三昧者即被五縛我適復念諸佛菩薩有大
威徳難可壞亂我若往者或當自壞不如自
住於此宮殿作是念已即於五縛而得解
脱菩薩答言如是一切凡夫憶想分別顛倒
取相是故有縛動念戲論是故有縛見聞覺
知是故有縛此中實無縛者解者所以者何
諸法無縛本解脱故諸法無解本無縛故常
解脱相無有愚癡如來以此法門説法若有
衆生得知此義欲求解脱勤心精進則於諸
縛而得解脱時魔衆中七百天女以天香華
末香塗香及諸瓔珞散魔界行不汚菩薩而
作是言我當何時於魔境界而得解脱菩薩
報言汝等若能不壞魔縛則得解脱云何名
爲魔縛謂六十二見若人不壞此諸見者即
於魔縛而得解脱天女復言云何名爲不壞
諸見而得解脱答言諸見本無所從來去無
所至若知諸見無去來相即於魔縛而得
解脱諸見非有非無若不分別有無即於魔
縛而得解脱若無所見是爲正見如是正見
無正無邪若法無正無邪無作無受即於魔
縛而得解脱是諸見者非内非外亦非中間
如是諸見亦復不念則於魔縛而得解脱七
百天女聞説此法即得順忍而作是言我等
亦當於魔界中行無所汚度脱一切魔所縛
者爾時魔界行不汚菩薩語惡魔言汝諸眷
屬已發阿耨多羅三藐三菩提心汝作何等
惡魔答言我被五縛不知所作菩薩答言
汝發阿耨多羅三藐三菩提心當從此縛而
得解脱時諸天女慈愍魔故皆作是言可發
阿耨多羅三藐三菩提心勿於安隱生怖畏
想勿於樂中而生苦想勿於解脱而生縛想
爾時惡魔生諂曲心而作是言若汝捨離菩
提心者我當發心時諸天女以方便力而謂
魔言我等皆已捨離此心汝便可發阿耨多
羅三藐三菩提心若一菩薩發菩提心一切
菩薩亦同是心所以者何心無差別於諸
衆生心皆平等爾時惡魔謂魔界行不汚菩
薩言我今當發阿耨多羅三藐三菩提心以
是善根令我縛解説此言已即自見身從縛
得解時魔界行不汚菩薩以神通力放大光
明現淨妙身照於魔宮魔自見身無有威光
猶如墨聚時魔衆中二百天女深著婬欲見
此菩薩身色端正起染愛心各作是言是人
若能與我從事我等皆當隨順其教時此菩
薩知諸天女宿縁應度即時化作二百天子
色貌端嚴如身無異又作二百寶交露臺勝
魔宮觀是諸天女皆自見身在此寶臺各各
自謂與此菩薩共相娯樂所願得滿婬欲意
息皆生深心愛敬菩薩菩薩即時隨其所應
而爲説法皆發阿耨多羅三藐三菩提心時
魔界行不汚菩薩謂惡魔言汝可詣佛魔作
是念我縛已解當詣佛所壞亂説法爾時惡
魔眷屬圍遶行詣佛所白言世尊勿復説是
首楞嚴三昧所以者何説是三昧我身即時
被五繋縛唯願如來更説餘事時堅意菩薩
謂惡魔言誰解汝縛答言魔界行不汚菩薩
解我繋縛汝許何事而得解縛魔言我許
發阿耨多羅三藐三菩提心
爾時佛告堅意菩薩今是惡魔爲解縛故發
菩提心非清淨意如是堅意我滅度後後五
百歳多有比丘爲利養故發菩提心非清淨
意堅意汝觀首楞嚴三昧勢力佛法威神是
諸比丘比丘尼優婆塞優婆夷以輕戲心貪利
養心隨逐他心聞是三昧而發菩提心我皆
知此心與阿耨多羅三藐三菩提得作因縁
何況聞是首楞嚴三昧能以淨心發阿耨多羅
三藐三菩提當知此人於佛法中已得畢定
堅意菩薩白佛言世尊今此惡魔聞説首楞
嚴三昧爲解縛故發菩提心亦得具足佛法
因縁耶佛言如汝所説惡魔以是三昧
福徳因縁及發菩提心因縁故於未來世得
捨一切魔事魔行魔諂曲心魔衰惱事從今
已後漸漸當得首楞嚴三昧力成就佛道
堅意菩薩謂惡魔言如來今已與汝授記
魔言善男子我今不以清淨心發阿耨多羅
三藐三菩提如來何故與我授記如佛言
曰從心有業從業有報我自無心求菩提道
如來何故與我授記時佛欲斷衆會疑故告
堅意言菩薩授記凡有四種何謂爲四有
未發心而與授記有適發心而與授記有
密授記有得無生法忍現前授記是謂爲四
唯有如來能知此事一切聲聞辟支佛所不
能知堅意云何名爲有未發心而與授記
或有衆生往來五道若在地獄若在畜生若
在餓鬼若在天上若在人間諸根猛利好
樂大法佛知是人過此若干百千萬億阿僧
祇劫當發阿耨多羅三藐三菩提心又於若
干百千萬億阿僧祇劫行菩薩道供養若干
百千萬億那由他佛教化若干百千萬億無
量衆生令住菩提又過若干百千萬億阿僧
祇劫當得阿耨多羅三藐三菩提號字如是
國土如是聲聞衆數壽命如是滅後法住歳
數如是佛告堅意如來悉能了知此事復過
於是是名未發心而與授記
爾時長老摩訶伽葉前白佛言從今以後我
等當於一切衆生生世尊想所以者何我等
無有如是智慧何等衆生有菩薩根何等衆
生無菩薩根世尊我等不知如是事故或於
衆生生輕慢心則爲自傷佛言善哉善哉伽
葉快説此言以是事故我經中説人則不應
妄稱量衆生所以者何若妄稱量於他衆生
則爲自傷唯有如來應量衆生及與等者
以是因縁若諸聲聞及餘菩薩於諸衆生應
生佛想適發心已得受記者或自有人久
殖徳本修習善行勤心精進諸根猛利好
樂大法有大悲心普爲衆生求解脱道是人
發心即住阿惟越致入菩薩位墮畢定數出
過八難如是等人適發心時諸佛即與授阿
耨多羅三藐三菩提記名號如是國土如是
壽命如是如是等人如來知心而與授記
是名發心即與授記密授記者自有菩薩
未得受記而常精勤求阿耨多羅三藐三菩
提樂種種施樂一切施受法堅固持戒不捨
深發莊嚴有大忍力等心衆生勤行精進求
諸善法身心不懈如救頭然行念安隱能得
四禪樂求智慧行佛菩提久行六度有成佛
相時餘菩薩天龍夜叉乾闥婆等皆作是
念如此菩薩勤心精進實爲希有幾時當得
阿耨多羅三藐三菩提其號云何國土何名
聲聞衆數多少云何佛爲斷此衆生疑故而
與授記普令衆會皆得聞知唯是菩薩獨
不得聞佛神力故令一切衆知是菩薩成佛
號字國土如是聲聞衆數多少如是衆所疑
者時悉決了於此菩薩生世尊想而是菩薩
不能自知我爲得記爲未得記是爲菩薩密
得受記現前受記者有菩薩久集善根無
不見得常修梵行觀無我空於一切法得無
生忍佛知此人功徳智慧悉已具足則於一
切天人魔梵沙門婆羅門大衆之中現前授
記作是言善男子汝過若干百千萬億劫當
得成佛號字如是國土如是聲聞衆數壽
命如是時無數人隨効是人皆發阿耨多羅
三藐三菩提心是人佛前得受記已身昇
虚空高七多羅樹堅意是名第四現前受
記
爾時堅意菩薩白佛言今此會中寧有菩薩
以此四事得受記不佛答言有世尊誰是
佛言此師子吼王菩薩樂欲居士子是未發
心而得受記如是等他方世界無數菩薩亦
未發心而得受記復有寂滅菩薩大徳法王
子菩薩文殊師利法王子菩薩如是無量諸
菩薩等適發心時即與授記皆住阿惟越
致地中是中復有智勇菩薩益意菩薩如
是無量諸菩薩等密與授記堅意我及
彌勒賢劫千菩薩皆得無生法忍現前受記
堅意菩薩白佛言希有世尊菩薩所行不可
思議受記亦不可思議一切聲聞諸辟支佛
尚不能知況餘衆生佛言堅意菩薩所行所
發精進威神勢力不可思議
爾時魔界行不汚菩薩所化天女令發阿耨
多羅三藐三菩提心者各以天華散於佛上
白佛言世尊我等不樂密得受記我等願
得無生法忍現前受記唯願世尊於今與我
授阿耨多羅三藐三菩提記佛時微笑口出
種種妙色光明照諸世界還從頂入阿難
白佛言世尊何因故笑佛告阿難汝今見是
二百天女合掌敬禮如來者不已見世尊阿
難是諸天女已曾於昔五百佛所深種善根
從是已去當復供養無數諸佛過七百阿僧
祇劫已皆得成佛號曰淨王阿難是諸天
女命終之後得轉女身皆當生於兜率天上
供養奉事彌勒菩薩爾時惡魔聞諸天女得
受記已白佛言世尊我今自於所有眷屬
不得自在以聞説是首楞嚴三昧故況餘
聞者若人得聞首楞嚴三昧即得畢定住佛
法中爾時天女以無怯心語惡魔言汝勿大
愁我等今者不出汝界所以者何魔界如即
是佛界如魔界如佛界如不二不別我等不
離是如魔界相即是佛界相魔界法佛界法
不二不別我等於此法相不出不過魔界無
有定法可示佛界亦無定法可示魔界佛界
不二不別我等於此法相不出不過是故當
知一切諸法無有決定無決定故無有眷屬
無非眷屬爾時惡魔憂愁苦惱欲還天上魔
界行不汚菩薩謂惡魔言汝欲何去魔言
我今欲還所住宮殿菩薩謂言不離是衆即
是汝宮殿爾時惡魔即自見身處本宮殿菩
薩語言汝見何等惡魔答言我自見身處本
宮殿好林園池是我所有菩薩語言汝今可
以奉上如來魔言可爾適作是語即見如來
聲聞菩薩一切大衆皆在其中説首楞嚴三
昧
爾時阿難白佛言世尊佛所住處説首楞嚴
三昧有施食已佛得成道此二施主何者
福多佛言阿難施佛食已佛成阿耨多羅三
藐三菩提食已轉法輪食已説首楞嚴三昧
此三食福無有差別阿難我於何處得阿耨
多羅三藐三菩提當知其處即是金剛過去
未來現在諸佛皆於其中得成佛道隨所住
處説首楞嚴三昧等無差別及有讀誦書寫
之處亦復如是阿難施佛食已初轉法輪若
有法師得施食已讀誦説是首楞嚴三昧此
二施福等無有異又復阿難佛住精舍以十
八種神通變化度脱衆生復有精舍於中讀
誦説是首楞嚴三昧此二施處其福不異
爾時阿難語惡魔言汝得大利能以宮殿施
佛令住魔言是魔界行不汚菩薩恩力所致
堅意菩薩白佛言世尊是魔界行不汚菩薩
住首楞嚴三昧神力自在乃如是乎佛言堅
意如汝所説今此菩薩住是三昧能以神力
隨意自在示現一切行魔界行而能不爲
魔行所汚與諸天女現相娯樂而實不受婬
欲惡法是善男子住首楞嚴三昧現入魔宮
而身不離於佛會現行魔界遊戲娯樂而以
佛法教化衆生堅意菩薩白佛言世尊
如來住是首楞嚴三昧能現幾所自在神力
善哉世尊願少演説佛言堅意我今住此
首楞嚴三昧於此三千大千世界百億四
天下百億日月百億四天王處百億忉利
天百億夜摩天百億兜率陀天百億化樂天
百億他化自在天乃至百億阿迦膩吒天
百億須彌山王百億大海是名三千大千世
界堅意我住首楞嚴三昧於此三千大千世
界或於閻浮提現行檀波羅蜜或於閻浮提
現行尸波羅蜜或於閻浮提現行羼提波羅
蜜或於閻浮提現行毘梨耶波羅蜜或於閻
浮提現行禪波羅蜜或於閻浮提現行般若
波羅蜜或於閻浮提現爲五通神仙或於閻
浮提現在居家或於閻浮提現行出家或於
四天下現在兜率天一生補處或於四天下
現爲轉輪聖王或爲釋提桓因或爲梵王
或爲四天王或爲夜摩天王或爲兜率陀天
王或爲化樂天王或爲他化自在天王或
現長者或現居士或復現爲小王大王或
爲刹利或爲婆羅門或爲薩薄或於四天
下欲從兜率下生世間或現入胎或現處
胎或現欲生或現生已而行七歩擧手自
稱天上天下唯我爲尊或現處宮與采女倶
或現出家或現苦行或現取草或現坐道
場或現降魔或現成佛或現觀樹王或現釋
梵請轉法輪或現轉法輪或現捨壽或現入
涅槃或現燒身或現全身舍利或現散身舍
利或現法欲滅或現法已滅或現壽命無量
或現壽命短促或現國土無惡道名或現
有諸惡道或現閻浮提清淨嚴飾如天宮殿
或現弊惡或現上中下堅意是皆首楞嚴
三昧自在神力菩薩示現入於涅槃不畢竟
滅而於三千大千世界能現如是自在神力
示現如是諸莊嚴事堅意汝觀如來於此
四天下轉法輪餘閻浮提未成佛道或有閻
浮提現入滅度是名首楞嚴三昧所入法
門
爾時會中諸天龍夜叉乾闥婆等諸菩薩大
弟子咸作是念釋迦牟尼佛但能於此三千
大千世界有是神力於餘世界亦有是力時
文殊師利法王子知衆會意欲斷所疑白佛
言世尊我所遊行諸佛國土於是世界上過
六十恒河沙土有佛世界名一燈明佛於其
中爲人説法我至其所頭面禮足問言世
尊號字何等我等云何奉持佛名彼佛答
我汝詣釋迦牟尼佛自當答汝世尊彼佛國
土功徳莊嚴説之一劫猶不可盡復過於是
彼國無有聲聞辟支佛名但有諸菩薩僧常
説不退轉法輪唯願世尊説此佛名一燈明
土講説法者爾時佛告文殊師利法王子汝
等善聽勿懷恐怖而生疑悔所以者何諸
佛神力不可思議首楞嚴三昧勢力亦不可
思議文殊師利彼一燈明土講説法者佛號
示一切功徳自在光明王文殊師利一燈明
土示一切功徳自在光明王佛則是我身於
彼國土現佛神力我於彼土説不退轉法輪
是我宿世所修淨土文殊師利汝今當知我
於無量無邊百千萬億那由他土盡有神力
一切聲聞辟支佛所不能知文殊師利此則
皆是首楞嚴三昧勢力菩薩常於無量世界
示現神變於此三昧而不動轉文殊師利譬
如日月自於宮殿初不移動而現一切城邑聚
落菩薩如是住首楞嚴三昧初不移動而能
遍於無量世界示現其身隨衆所樂而爲説
法
爾時衆會得未曾有皆大歡喜踊躍無量
合掌恭敬及諸天龍夜叉乾闥婆阿修羅迦
樓羅緊那羅摩睺羅伽等以眞珠華雜色妙
華末香塗香散於佛上皆作諸天所有伎樂
供養如來及諸弟子亦各脱上衣奉上於佛
諸菩薩等以妙色華大如須彌并衆雜香末
香塗香珍寶瓔珞散於佛上皆作是言唯
然世尊若有説首楞嚴三昧處其地則爲金
剛若人得聞説是三昧信受讀誦爲人演説
不驚不畏當知此人亦是金剛成不壞忍深
住於信諸佛所護厚種善根得大善利降魔
怨敵斷諸惡趣爲善知識之所守護世尊
如我解佛所説義若有衆生聞是首楞嚴三
昧即能信受讀誦解義爲人演説如説修行
當知是人得住佛法畢定不退佛言如是如
是如汝等説若人不厚種諸善根聞首楞嚴
三昧不能信受少有衆生聞首楞嚴三昧能
信受者多有衆生不能信受善男子人有四
法聞是三昧能得信受何等爲四一者曾
於過去諸佛聞是三昧二者爲善知識所護
深樂佛道三者善根深厚好樂大法四者身
自得證大乘深法有是四法則能信受如是
三昧善男子復有滿願阿羅漢及具足正見
者信行見行者是人信順如來語故信是三
昧而身不證所以者何是三昧者一切聲聞
辟支佛所不能通達況餘衆生爾時長老
摩訶迦葉白佛言世尊譬如從生盲人夢
中得眼見種種色心大歡喜即於夢中與有
眼者共住共語是人覺已不復見色我等亦
爾未聞是首楞嚴三昧時心懷歡喜謂得天
眼與諸菩薩共住共語論説義理世尊我
今從佛聞是三昧不知其事如生盲人不能
得知諸佛菩薩所行之法我等從今已往自
視其身如生盲人於佛深法無有智慧不知
不見世尊所行我等從今已往知諸菩薩眞
得天眼能得如是諸深智慧世尊若人無有
薩婆若心誰當自謂我是智者我是福田佛
言如是如是迦葉如汝所説菩薩所得諸
深智慧聲聞辟支佛所不能及摩訶迦葉説
是語時八千衆生皆發阿耨多羅三藐三菩
提心
爾時堅意菩薩問文殊師利法王子言文殊
師利所言福田云何名爲福田文殊師利
言有十法行名爲福田何等爲十住空無
相無願解脱門而不入法位見知四諦而不
證道果行八解脱而不捨菩薩行能起三明
而行於三界能現聲聞形色威儀而不隨音
教從他求法現辟支佛形色威儀而以無礙
辯才説法常在禪定而能現行一切諸行不
離正道而現入邪道深貪染愛而離諸欲一
切煩惱入於涅槃而於生死不壞不捨有是
十法當知是人眞實福田爾時堅意菩薩問
須菩提言長老須菩提世尊説汝第一福田
汝爲得在是十法不須菩提言我於是法尚
無其一何況有十堅意言汝以何名第一福
田須菩提言我不於佛諸菩薩中第一福田
佛説我於聲聞辟支佛中第一福田堅意譬
如邊地小王亦名爲王若轉輪聖王至於邊
地諸小王等不名爲王爾時唯有轉輪聖王
聖王威徳殊妙勝故堅意隨有國土城邑聚
落無菩薩處我於其中得爲福田若有佛處
有大菩薩我於其中不名福田諸菩薩有
薩婆若心是故勝我爾時佛讃須菩提言善
哉善哉如汝所説是無増上慢大弟子之所
言也堅意菩薩復問文殊師利法王子言文
殊師利所説多聞云何名爲多聞文殊師利
言若人得聞一句之法即解其中千萬億義
百千萬劫敷演解説智慧辯才不可窮盡是
名多聞復次堅意菩薩著聞十方無量諸佛
所説盡能受持無有一句先所不聞凡所聞
者皆是先聞隨所聞法能持不忘爲衆生説
而無衆生身與衆生及所説法無有差別是
名多聞爾時會中有菩薩天子名淨月藏作
是念佛説阿難於多聞中爲最第一如文殊
師利所説多聞阿難今者寧有是不作是念
已問阿難言如來説汝於多聞中爲最第一
汝之多聞寧如文殊師利所説者不阿難答
言如文殊師利所説多聞我無是事淨月藏
言如來云何常稱説汝於多聞中爲最第一
阿難答言佛諸弟子隨逐音聲而得解脱於
是人中説我第一非謂我於無量智海無等
大慧無礙辯才諸菩薩中多聞第一天子譬
如以有日月光明閻浮提人見諸形色得有
所作我亦如是但以如來智慧光明得受持
法我於其中自無有力當知皆是如來神力
爾時世尊讃阿難言善哉善哉如汝所説汝
所受持誦念諸法當知則是如來神力爾時
佛告淨月藏言阿難所持諸法甚少所不誦
者無量無邊天子我於道場所得諸法百
千億分不説其一我所説者阿難於中百千
億分不持其一天子如來但於一日一夜十
方世界諸釋梵王護世天王天龍夜叉乾闥
婆等天子菩薩與之説法以智慧力而作偈
頌説修多羅因縁譬喩衆生所行諸波羅蜜
及説聲聞辟支佛乘佛無上乘攝大乘法毀
訾生死稱讃涅槃假使閻浮提内所有衆生
成就多聞皆如阿難於百千劫不能受持天
子以是因縁當知如來所説諸法無量無邊
阿難所持甚爲小耳爾時淨月藏天子即以
十萬七寶華蓋奉上如來其蓋即時遍住虚
空所覆衆生皆作金色奉上蓋已作如是言
唯然世尊願以是福普使衆生辯才説法當
如世尊能受持法如文殊師利法王子時佛
知是菩薩天子深樂佛道與授阿耨多羅三
藐三菩提記而作是言今是天子過四百四
十萬劫當得作佛號一寶蓋國名一切衆
寶莊嚴説是法時二百菩薩生懈怠心諸佛
世尊其法甚深阿耨多羅三藐三菩提如是
難得我等不能具足是事不如但以辟支佛
乘入於涅槃所以者何佛説菩薩若有退轉
或作辟支佛或作聲聞
爾時文殊師利法王子知此二百菩薩有懈
退心欲還發起令得阿耨多羅三藐三菩提
亦欲教化會中天龍夜叉乾闥婆阿修羅迦樓
羅緊那羅摩睺羅伽等故白佛言世尊我念
過去劫名照明我於其中三百六十億世以
辟支佛乘入於涅槃爾時一切衆會心皆生
疑若入涅槃不應復還生死相續今文殊
師利何故作如是言世尊我念過世劫名
照明我於其中三百六十億世以辟支佛乘
入於涅槃是事云何爾時舍利弗承佛神旨
白佛言世尊若人已得入於涅槃不應復有
生死相續云何文殊師利入涅槃已還復出
生佛言汝可問之文殊師利自當答汝時舍
利弗問文殊師利言若人已得入於涅槃於
諸有中不復相續汝今云何而作是説世尊
我念過去照明劫中三百六十億世以辟支
佛乘入於涅槃此義云何文殊師利言如來
現在是一切知者一切見者眞實語者不欺
誑者世間天人無能誑者我所説者佛自證
知我若異説則爲誑佛舍利弗彼時照明劫
中有佛出世號曰弗沙利益世間諸天人已
入於涅槃是佛滅後法住十萬歳法滅之後
其中衆生於辟支佛有度因縁假使百千億
佛爲之説法不信不受唯皆可以辟支佛
身威儀法則而得度脱是諸衆生皆共志求
辟支佛道是時無有辟支佛出是諸衆生無
處得種善根因縁我於爾時爲教化故自稱
我身是辟支佛隨諸國土城邑聚落皆知我
身是辟支佛我時皆爲現辟支佛形色威儀
是諸衆生深心恭敬皆以飮食供養於我我
受食已觀其本縁所應聞法爲解説已身飛
虚空猶如鴈王是時衆生皆大歡喜以恭敬
心頭面禮我而作是言願使我等於未來世
皆得法利如今是人舍利弗以是因縁成就
無量無數衆生令種善根我時觀察知諸人
衆供養我食生懈厭心即時告言我涅槃時
至百千衆生聞是語已各持華香雜香蘇油
來至我所我於爾時入滅盡定以本願故不
畢竟滅是諸衆生謂我命終供養我故以香
薪𧂐而燒我身謂我實滅我時復至異國大
城自稱我是辟支佛身其中衆生亦以飮食
來供養我我於其中示入涅槃亦謂我滅皆
來供養共燒我身如是舍利弗我於爾時滿
一小劫三百六十億世作辟支佛身示入涅
槃於諸大城一一皆以辟支佛乘度脱三十
六億衆生舍利弗菩薩如是以辟支佛乘入
於涅槃而不永滅文殊師利説是語時三千
大千世界六種震動光明遍照千億諸天
供養文殊師利法王子雨諸天華皆作是言
是實希有我等今日得大善利見佛世尊及
見文殊師利法王子又聞説是首楞嚴三昧
世尊文殊師利法王子成就如是未曾有法
住何三昧能現如是未曾有法佛告諸天文
殊師利法王子住首楞嚴三昧能作如是希
有難事菩薩住此三昧爲作信行而不隨他
信亦作法行而於法相轉於法輪不退不失
亦作八人於諸無量阿僧祇劫爲八邪者而
行於道作須陀洹爲生死水漂流衆生不入
法位作斯陀含遍現其身於諸世間作阿那
含亦復來還教化衆生作阿羅漢亦常精進
求學佛法亦作聲聞以無礙辯爲人説法作
辟支佛爲欲教化因縁衆生示入涅槃三昧
力故還復出生諸天子菩薩住是首楞嚴三
昧皆能遍行諸賢聖行亦隨其地有所説
法而不住中諸天聞佛説如是義悉皆涕涙
而作是言世尊若人已入聲聞辟支佛位永
失是首楞嚴三昧世尊人寧作五逆重罪得
聞説是首楞嚴三昧不入法位作漏盡阿羅
漢所以者何五逆罪人聞是首楞嚴三昧
發阿耨多羅三藐三菩提心已雖本罪縁墮
在地獄聞是三昧善根因縁還得作佛世尊
漏盡阿羅漢猶如破器永不堪任受是三昧
世尊譬如有人施蘇油蜜多有人衆持種種
器中有一人用心不固破所持器雖詣所施
蘇油蜜所無所能益但得自飽不能持還施
與餘人是中有人持器完堅既得自飽亦持
滿器施與他人蘇油蜜者是佛正法所持器
破但得自足不能持還施他人者即是聲聞
及辟支佛持完器者即是菩薩身自得足亦
能持與一切衆生是時二百天子心欲退轉
於阿耨多羅三藐三菩提者從諸天子聞是
語已及聞文殊師利法王子不可思議功徳
勢力更以深心發阿耨多羅三藐三菩提不
復隨先退轉之心皆白佛言我等乃至危害
失命不捨是心亦終不捨一切衆生世尊
唯願我等聞是首楞嚴三昧善根因縁當得
菩薩十力何等十於菩提心得堅固力於
不可思議佛法得深信力多聞得不忘力
往來生死得無疲力於諸衆生得堅大悲力
於布施中得堅捨力於持戒中得不壞力
於忍辱中得堅受力魔不能壞得智慧力於
諸深法得信樂力爾時佛告堅意菩薩若有
衆生於今現在若我滅後聞是首楞嚴三昧
能信樂者當知是人悉皆得是菩薩十力
爾時會中有菩薩名曰名意白佛言世尊
若欲得福者應供養佛欲得慧者應勤多聞
欲生好處者應勤持戒欲大富者應加布
施欲得妙色者應修忍辱欲得辯才者應敬
師長欲得陀羅尼者應離増上慢欲得智者
應修正憶念欲得樂者應捨一切惡欲利益
衆生者應發菩提心欲得妙音聲者應修實
語欲得功徳者應樂遠離欲求法者應近善
知識欲坐禪者應離憒閙欲思慧者應修思
惟欲生梵世者應修無量心欲生天人應修
十善世尊若人欲得福徳者欲得慧者欲生
好處者欲大富者欲妙色者欲辯才者欲陀
羅尼者欲得智者欲得樂者欲利益衆生者
欲妙音聲者欲功徳者欲求法者欲坐禪
者欲思慧者欲生梵世者欲生天人者
欲得涅槃者欲得一切功徳者當聞首楞嚴
三昧受持讀誦爲他人説如説修行世尊菩
薩云何修是三昧佛言名意菩薩若能觀諸
法空無所障礙念念滅盡離於憎愛是名修
是三昧復次名意學是三昧不以一事所以
者何隨諸衆生心心所行是三昧者有是諸
行隨諸衆生心心所入是三昧者有是諸
入隨諸衆生諸根入門是三昧者有是入門
隨諸衆生所有名色得是三昧菩薩亦示若
干名色能如是知是名修是三昧隨一切
佛名色相貌得是三昧菩薩亦示若干名色
相貌能如是知是名修是三昧隨見一切諸
佛國土菩薩亦自成是國土是名修是首楞
嚴三昧名意菩薩白佛言世尊是三昧者
修行甚難佛告名意以是事故少有菩薩住
是三昧多有菩薩行餘三昧
爾時名意菩薩白佛言世尊此彌勒菩薩一
生補處次於世尊當得阿耨多羅三藐三菩
提彌勒得是首楞嚴三昧耶佛言名意其
諸菩薩得住十地一生補處受佛正位悉皆
得是首楞嚴三昧彌勒菩薩即時示現如是
神力名意菩薩及諸衆會見此三千大千世
界諸閻浮提其中皆是彌勒菩薩或見在天
上或見在人間或見出家或見在家或見侍
佛皆如阿難或見智慧第一如舍利弗或見
神通第一如目犍連或見頭陀第一如大迦
葉或見説法第一如富樓那或見樂戒第
一如羅睺羅或見持律第一如優波離或見
天眼第一如阿那律或見坐禪第一如離婆
多如是一切諸第一中皆見彌勒或見入諸
城邑聚落乞食或見説法或見坐禪名意
菩薩及諸大衆一切皆見彌勒菩薩現首楞
嚴三昧神通勢力見已大喜白佛言世尊
譬如眞金雖復鍛磨不失其性是諸大士亦
復如是隨所試處皆能示現不可思議法
性爾時名意菩薩白佛言世尊我謂菩薩
若能通達首楞嚴三昧當知通達一切道行
於聲聞乘辟支佛乘及佛大乘皆悉通達佛
言如是如是如汝所説菩薩若能通達首
楞嚴三昧則能通達一切道行爾時長老摩
訶迦葉白佛言世尊我謂文殊師利法王子
曾於先世已作佛事現坐道場轉於法輪示
諸衆生入大滅度佛言如是如是如汝所説
迦葉過去久遠無量無邊不可思議阿僧祇
劫爾時有佛號龍種上如來應供正遍知明
行足善逝世間解無上士調御丈夫天人師佛
世尊於此世界南方過於千佛國土國名平
等無有山河沙礫瓦石丘陵堆阜地平如
掌生柔軟草如迦陵伽龍種上佛於彼世
界得阿耨多羅三藐三菩提初轉法輪教
化成就七十億數諸菩薩衆八十億人成阿
羅漢九萬六千人住辟支佛因縁法中其後
續有無量聲聞僧迦葉龍種上佛壽命四
百四十萬歳度天人已入於涅槃散身舍利
流布天下起三十六億塔衆生供養其佛滅
後法住十萬歳龍種上佛臨欲涅槃與智明
菩薩授記莂言此智明菩薩次於我後當得
阿耨多羅三藐三菩提亦號智明迦葉汝
謂爾時平等世界龍種上佛豈異人乎勿生
此疑所以者何即文殊師利法王子是迦
葉汝今且觀首楞嚴三昧勢力諸大菩薩以
是力故示現入胎初生出家詣菩提樹坐於
道場轉妙法輪入般涅槃分布舍利而亦
不捨菩薩之法於般涅槃不畢竟滅爾時長
老摩訶迦葉語文殊師利言仁者乃能施作
如此希有難事示現衆生文殊師利言迦葉
於意云何是耆闍崛山誰之所造是世界者
亦從何出迦葉答言文殊師利一切世界
水沫所成亦從衆生不可思議業因縁出文
殊師利言一切諸法亦從不可思議業因
縁有我於是事無有功力所以者何一切
諸法皆屬因縁無有主故隨意所成若能解
此所爲不難迦葉若人未見四諦聞如是事
能信解者此則爲難見四諦已得諸神通
聞此能信不足爲難
爾時世尊身升虚空高七多羅樹結加趺
坐身出光明遍照十方無量世界一切衆會
皆見十方無量諸佛悉皆説是首楞嚴三昧
不増不減悉遙得聞十方諸佛亦升虚空
高七多羅樹結加趺坐身放光明遍照十
方無量世界彼諸衆生亦見釋迦牟尼佛身
升虚空結加趺坐彼諸衆會悉皆以華遙
散釋迦牟尼佛皆見衆華於上空中合成華
蓋此土菩薩及諸天龍夜叉乾闥婆等悉亦
以華散彼諸佛皆於佛上化成華蓋爾時釋
迦牟尼佛還攝神足坐於本座告堅意言
是爲如來神通之力爲令衆生功徳増益是
故如來示現是事佛現神通力時八千天人
發阿耨多羅三藐三菩提心又説是首楞嚴
三昧垂欲竟時堅意菩薩及五百菩薩得首
楞嚴三昧悉皆得見十方諸佛所有神力於
佛深法得智光明住第十地受佛職位三千
大千世界六種震動放大光明遍照世界千
萬伎樂同時倶作諸天空中雨種種華
爾時佛告阿難汝當受是首楞嚴三昧持諷
誦讀廣爲人説時持須彌山頂釋白佛言世
尊阿難智慧憶念有量聲聞人者隨他音
聲何故以是三昧法寶囑累阿難持須彌山
頂釋發至誠言若我能於今世來世廣宣
流布是寶三昧無有虚者於此耆闍崛山中
樹悉皆當如佛菩提樹其諸樹下皆有菩薩
持須彌山頂釋作是語已即見諸樹如菩提
樹一一樹下皆見菩薩諸菩提樹皆出是
言如持須彌山頂釋所言爲實是人必能令
此三昧廣宣流布爾時諸天龍夜叉乾闥婆
等同聲白佛言世尊假使如來住壽一劫不
爲餘事以聲聞乘爲人説法一一説法皆悉
如初轉法輪時所度衆生説是首楞嚴三昧
所度衆生此則爲勝所以者何是諸衆生
皆以聲聞乘度於菩薩乘百分不及一百千
萬億分乃至算數譬喩所不能及如是首楞
嚴三昧有是無量勢力能成就諸菩薩使得
具足佛法
爾時堅意菩薩白佛言世尊實壽幾何幾
時當入畢竟涅槃佛言堅意東方去此世界
三萬二千佛土國名莊嚴是中有佛號照明
莊嚴自在王如來應供正遍知明行足善逝世
間解無上士調御丈夫天人師佛世尊今現
在説法堅意如照明莊嚴自在王佛壽命
我所壽命亦復如是世尊是照明莊嚴自在
王佛壽命幾所佛告堅意汝自往問自當
答汝即持堅意承佛神力又以首楞嚴三昧
力故及自善根神通力故如一念頃到彼莊
嚴世界頭面禮彼佛足右遶三匝却住一面
白佛言世尊壽命幾時當入涅槃彼佛答
言如彼釋迦牟尼佛壽命我所壽命亦復
如是堅意汝欲知者我壽七百阿僧祇劫
釋迦牟尼佛壽命亦爾
爾時堅意菩薩心大歡喜即還娑婆世界白
佛言世尊彼照明莊嚴自在王佛壽七百阿
僧祇劫而告我言如我壽命釋迦牟尼佛壽
命亦復如是爾時阿難從座而起偏袒右肩
合掌向佛白佛言世尊如我解佛所説義
我謂世尊於彼莊嚴世界以異名字利益衆
生爾時世尊讃阿難言善哉善哉汝以佛
力能知是事彼佛身者即是我身以異名字
於彼説法度脱衆生阿難如是神通自在力
者皆是首楞嚴三昧勢力爾時佛告堅意菩
薩堅意以是事故當知我壽七百阿僧祇
劫乃當畢竟入於涅槃時會大衆聞佛所
説壽命如是不可思議皆大歡喜得未曾有
白佛言世尊諸佛神力至未曾有一切所
行不可思議於此現壽如是短命而實於彼
七百阿僧祇劫世尊願使一切衆生具足如
是不可思議壽命爾時世尊復告堅意是
首楞嚴三昧隨在郡國城邑聚落精舍空林
其中諸魔魔民不得其便又告堅意若有法
師書寫讀誦解説是首楞嚴三昧於人非人
無有恐怖復得二十不可思議功徳之分何
等二十福徳不可思議其智不可思議其
慧不可思議方便不可思議辯才不可思
議法明不可思議總持不可思議法門不
可思議億念隨義不可思議諸神通力不
可思議分別衆生諸所語言不可思議深解
衆生心之所樂不可思議得見諸佛不可思
議所聞諸法不可思議教化衆生不可思議
自在三昧不可思議成就淨土不可思議形
色最妙不可思議功徳自在不可思議修治
諸波羅蜜不可思議得不退轉佛法不可思
議是爲二十堅意若人書寫讀誦是首楞
嚴三昧得是二十不可思議功徳之分是故
堅意若人欲得今世來世諸利當書寫讀誦
解脱修行是首楞嚴三昧堅意若求佛道善
男子善女人於千萬劫勤心修行六波羅
蜜若有聞是首楞嚴三昧即能信受心不退
沒不驚不畏福勝於彼疾至阿耨多羅三藐
三菩提何況聞已受持讀誦如説修行爲人
解説若有菩薩欲聞諸佛不思議法不驚不
畏欲於一切諸佛法中現了自知不從他教
應當修集行是三昧若欲得聞所未聞法信
受不逆應當聞是首楞嚴三昧説是首楞
嚴三昧經時無量衆生發阿耨多羅三藐三
菩提心復倍是數住阿惟越致地復倍是數
得無生法忍萬八千菩薩得是首楞嚴三昧
萬八千比丘比丘尼不受諸法故漏盡解脱
得阿羅漢二萬六千優婆塞優婆夷於諸
法中得法眼淨三十那由他諸天得入聖位
佛説經已文殊師利法王子堅意菩薩等一
切諸菩薩摩訶薩及諸聲聞大弟子一切諸
天龍神乾闥婆阿修羅等世間人民聞佛所
説歡喜信受
佛説首楞嚴三昧經卷下