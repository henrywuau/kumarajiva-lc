自在王菩薩經卷上
　　姚秦三藏鳩摩羅什譯
如是我聞一時佛在舍衞城祇陀樹林給孤
獨園與大比丘衆二萬人倶菩薩摩訶薩
皆是一生補處其名曰彌勒菩薩得大勢
菩薩師子意菩薩師子相菩薩大相菩薩
如是上首一萬人倶爾時世尊大衆圍繞恭
敬爲發大乘意衆生演説經典爾時衆中有
菩薩名自在王從坐而起偏袒右肩右膝
著地合掌白佛言世尊欲有所問若蒙聽
許乃敢發言佛告自在王諸有所問佛無不
聽隨意所問當爲汝説令汝得解自在王
菩薩得蒙聽許喜悦無量白佛言世尊云
何菩薩摩訶薩於大乘法中得自在行而能
爲人演説此法以自在力摧伏諸魔増上慢
者及諸外道有所見得諸貪著者令住大
乘具足大願成就戒行得阿耨多羅三藐三
菩提佛告自在王菩薩善哉善哉汝能問
佛是義當爲汝説一心諦聽善思念之諸菩
薩云何能令衆生得住大乘具足大願成就
戒行得阿耨多羅三藐三菩提自在王菩薩
受教而聽佛告自在王菩薩摩訶薩有四自
在法以是法故能自在行令諸衆生得住大
乘何等四一者戒自在二者神通自在三
者智自在四者慧自在戒自在者菩薩摩
訶薩行具足戒不毀不缺不穿不濁不有所
得不悔不訶不有熱惱智所稱讃隨順道戒
教衆生戒護法戒歡悦戒不依生處戒住
定戒隨慧戒信解深法戒不退神通戒空
無相無作戒寂滅戒攝佛法戒説佛法戒
不捨一切衆生戒慈護戒大悲根本戒信
淨戒不轉儀式戒頭陀細行戒隨順福田
戒畢竟淨戒不斷佛種戒護法種戒示聖
衆戒安住菩提心戒助六波羅蜜戒修四
念處戒修四正勤四如意足五根五力七菩
提分八聖道分戒能生一切助菩提法戒自
在王若菩薩摩訶薩能持如是戒戒則具足
所願皆得若菩薩持如是淨戒者三千大千
世界劫盡燒時願欲滅火言火當滅火即爲
滅欲令三千大千世界皆變爲水欲令三千
大千世界普雨衆華欲令三千大千世界皆
爲珍寶欲令如恒河沙世界諸須彌山合爲
一山欲令如恒河沙世界大海合爲一海即
皆如意無不成者持戒力故所願皆得所爲
神力無不稱意菩薩安立如是戒中得如
是自在力持淨戒故深願畢成得阿耨多羅
三藐三菩提自在王乃往古世過無量阿僧
祇劫有佛名淨明光王如來應正遍知明行
足善逝世間解無上士調御丈夫天人師佛世
尊爾時有菩薩比丘名金剛齊得持戒力
行淨戒故常在閑處林中經行欲具佛法故
修習正行修正行已作如是念不得一切
法是則名戒不貪一切法是則名戒滅一切
結是則名戒觀身如鏡中像是則名戒於諸
言辭如呼聲響是則名戒觀心相如幻是則
名戒善不善法無二無別是則名戒爲貪欲
故觀身不淨是則名戒爲瞋恚故生於慈心
是則名戒以智慧破癡網是則名戒不得貪
恚本是則名戒於法無觀無想分別是則
名戒無我見無衆生見無壽者見無人見無
常見無滅見是則名戒於一切法不作不起
是則名戒心無所畏是則名戒不依三界是
則名戒信無生法是則名戒信解無生法忍
是則名戒不貪利養是則名戒於諸法空心
不驚畏壞離諸相蠲除諸願是則名戒心無
所念是則名戒不自高不輕彼是則名戒不
著諸入是則名戒不起五欲是則名戒了
知諸陰同於法陰是則名戒了知諸性同於
法性是則名戒樂無諍訟是則名戒於善法
中不捨勤行是則名戒知一切法必寂滅相
而以身證是則名戒自在王金剛齊比丘
如是安住於戒修習聖法正念無倒時有魔
子名曰障礙見金剛齊比丘如是持戒修習
聖法正念無倒與八萬四千諸魔及其眷屬
貫鉀持兵來到其所自隱其身觀是比丘心
在何行千歳隨逐乃至不見一念心散可得
惱壞於是魔子及與眷屬現其魔身執持
刀鉾在比丘前欲以相怖比丘見魔大衆兵
仗欲以相怖作是誓言若我戒淨習於聖
法正行不倒以是縁故魔衆兵仗皆當變成
青黄赤白雜色蓮華須曼那華婆梨師華
奇妙名華以爲瓔珞是時魔子與其眷屬形
色儀法皆如我身自在王金剛齊比丘説是
語時魔衆兵仗即皆變成妙色之華殊妙香
潔以爲瓔珞一切諸魔皆自見身如此比丘
剃除鬚髮著染袈裟魔子見比丘現大神力
怪未曾有發希有心與其眷屬倶禮其足作
如是言汝得何法乃有是力比丘言此力不
從有所得生亦不依於身口意及一切法生
是力不以住相故生以無住處故魔言比丘
我於千歳求汝心行不能知處比丘言汝若
以恒河沙劫求之亦不能得何以故是心
不在内不在外不在中汝寧能得幻化人心
所行處不答言幻化之人尚無有心況心
行處比丘言如來説一切法空皆如幻化此
中亦無心無思魔言若不得心不得思云何
有來去有言説比丘言幻人去來言説我
去來言説亦如是魔言汝以是進行住於持
戒修習聖法爲何所趣比丘言趣無所趣魔
言云何趣無所趣比丘言是中無先去無
今去無當去無所趣者即是無作脱門汝
問以是進行安於戒修習聖法何所趣者
我不趣色生不趣色滅不趣色住不趣受
想行識滅不趣受想行識住於一切法
亦不趣生亦不趣滅亦不趣住是名正趣
魔子正趣者名不取色不取受想行識無
所見法是我所趣我所趣者不取色不取受
想行識我所趣者是諸聖所趣魔言比丘於
是法中云何有趣比丘言諸凡夫法及諸佛
法同是一法無二無別學法阿羅漢法辟
支佛法佛法同是一切法無二無別若過
去法若未來法若現在法同是一法無二
無別無出無生以等相故不捨如是諸法
等相者欲以是法示衆生故而爲説法如
是趣者名爲正趣魔子夫正趣者不趣欲
界不趣色界不趣無色界住等法者於法
實相不動不退是名正趣如如趣一切法
趣亦如是如法性趣一切法趣亦如是如
實際趣一切法趣亦如是求如是趣者亦
不念不著諸趣是名正趣魔子語金剛齊比
丘汝以是正行爲得何法答言我以是正
行得離諸法分別以是無念無分別故具足
等相汝問得何法者是正行中無有得相無
増上慢以是正行於法無所得正行者即是
無行義魔子問金剛齊比丘汝以此戒當得
何法答言我以此戒當得阿耨多羅三藐三
菩提乃至小法不可得故魔子言云何得
菩提比丘言色等則是得菩提受想行識
等則是得菩提一切法等則是得菩提魔
子言如是菩提於何處求比丘言當於我
見性中求魔子言云何而求比丘言求時
不起菩提見魔言比丘汝師是誰誰所教
誨辯乃如是比丘言不壞我見性而得菩提
是則我師不在垢不在淨是則我師若識不
在有爲不在無爲是則我師若不從他聞於
諸法不住不捨能度諸流是則我師若遍
知一切法而不至一切法是則我師若一切
所説音聲言辭於不可説諸法相中而不動
轉是則我師若一切法不生不起不出而
能轉聖法輪是則我師不住此岸不在彼岸
不在中流是則我師若一切法不生故生是
則我師若一切法不滅故滅是則我師我
隨如是師教故辯如是魔子言如來以何而
轉法輪答言如來於色不轉不還色如色
法色空色無相色無作色滅色離色無
生色相色性亦不轉不還受想行識不轉
不還識如識法識空識無相識無作識
滅識離識無生識相識性亦不轉不還
如來以是一切法不轉故轉於法輪如是
法輪若轉若不轉於無量法性終不出過若
能解此轉法輪者是人則能轉於法輪爾時
魔子及其眷屬皆爲金剛齊比丘作弟子
發是言我從今日歸依於師比丘言汝莫
歸依我當歸依淨明光王佛我所説者是佛
所教魔子言可共詣佛時金剛齊比丘與
魔子及八萬四千魔衆倶詣淨明光王佛所
頭面禮佛足合掌恭敬在一面立淨明光王
佛因其淨戒及聖法行爲説如是法皆得
不退於阿耨多羅三藐三菩提自在王彼時
金剛齊比丘豈異人乎汝身是也障礙魔
子者持地菩薩是自在王是名菩薩摩訶薩
戒自在菩薩得是戒自在者能示衆生不
思議願力教化無量衆生於阿耨多羅三藐
三菩提亦能自降魔怨疾成阿耨多羅三藐
三菩提
佛告自在王何謂菩薩摩訶薩神通自在謂
天眼天耳他心智宿命智如意足自在王
何謂菩薩天眼自在也若菩薩眼根不爲
牆壁山林須彌鐵圍世界中間之所障礙是
名天眼自在菩薩以是無礙眼根見十方
無量阿僧祇佛土爲一佛土何以故空相
無別異故而諸佛土彼此雖別而不合不異
又見諸佛大衆圍遶皆爲一佛以法性不壞
相故以見一佛淨故見一切佛淨以一切佛
淨故見自身淨自身淨故見一切法淨於自
身淨諸淨之中不生二相又見諸佛弟子不
異見佛淨菩薩以見弟子正見見佛以見佛
正見見弟子又菩薩於十方無量阿僧祇世
界所有衆生若地獄若畜生若餓鬼若人
若天除無色界即以天眼悉皆能見生死
所趣善惡之處又知衆生行業及報菩薩雖
見衆生不取衆生相何以故信無我際故雖
見行業及報而知一切法無業無報菩薩以
是天眼見一切色皆無色相信一切法無所
有故知諸形色皆是虚妄本來不生故是
名菩薩天眼菩薩得是天眼智力故隨所能
見或見有數色或見無數色或無所不見
菩薩雖在百千萬種衆生之中而能入於禪
定背捨三昧乃至不見有一衆生何以故菩
薩達諸法無我如故是菩薩於色界諸天淨
妙形前爲現其身令諸天子見而是菩薩亦
見諸天身菩薩又能令諸天見其身而諸天
不自見身或令諸天自見其身而不見菩薩
身自在王是名菩薩天眼自在
自在王何謂菩薩摩訶薩天耳自在若菩薩
得是天耳於十方無量阿僧祇世界所有諸
聲天聲夜叉乾闥婆阿修羅迦樓羅緊那羅
摩睺羅伽人非人聲悉皆得聞聞是聲時於
諸聲中無所分別信一切聲是不可説相又
聞是聲不生我相衆生相及音聲相達一切
聲本來不可説相信知是聲無有住時菩薩
耳性耳識性無有礙故聞是聲時解其實義
者一切聲不可説是滅相故以是實義而
依於義不依於聲一切法無生相故又聞十
方無量阿僧祇現在諸佛之所説法而無有
礙如所聞能持持已不忘何以故菩薩乃
至無有一句不知而滅菩薩有所問法若
有漏若無漏若有爲若無爲若世法若出世
法若善若不善若有罪若無罪若聲聞乘
若辟支佛乘若佛乘能令是法入一性味
謂離自性雖有所問不著六塵雖復聞法
不住諸相菩薩貴法依法不依非法何等
爲法法名離染法名無相法名無爲法名
無歸處法名無生無起無得法名無比於是
法中以相分別取捨戲論是名非法自在
王菩薩依於義不依語不離語入義心聽法
云何名入義心不墮空義見無相義見無
作義見是名入義心菩薩以是入義心聽法
依於義是義不可得不可得亦不可得又
自在王菩薩若能如是聽諸佛法依了義經
不依不了義經了義經者一切諸經皆是了
義以依義故一切法不可説故菩薩如是
名爲依了義經若人於一切經不能如是依
義是名不了義何故名不了是人不了義
故行塵垢道常爲所牽爲誰所牽爲聲所
牽了義者不隨於聲何以故其義不可説
故菩薩知一切法離諸邊非了相自在王依
如是義趣法者一切諸經皆是了義不如是
依者一切諸經皆是不了義又自在王菩
薩於諸佛所聽受法時依於智不依識何以
故菩薩知識虚妄如幻離相無性無色無形
無對不可識如是知識相即名爲智不名爲
識菩薩依智故不隨識知他識亦不是識是
故不著識如故説智如自在王依智菩薩
不住於識能知他説而爲説法又自在王
菩薩説法時雖説衆生名而依於法不依衆
生何以故若於我法中實有衆生者終無
淨無解是故自在王一切法畢竟無我無衆
生如來以世法故説有衆生諸法實無衆
生是故菩薩依於法不依衆生法者即是法
性義法性者是不生性義不生者是畢竟不
起不作義義者是不可説義何以故以語
説法法不在語中是故以語示義有所示説
皆非語非説有所分別有所説者即非佛法
無分別無所説即是佛法是故言無説是佛
法若人欲入佛法應如是入而以語説衆
生若説法不應生見若有二者不名佛語無
二無分別即是佛語若有言聲即非佛法若
有論説亦非佛法若無言聲亦無論説是名
佛法是故自在王若菩薩入佛法中則得如
是天耳以一切聲隨諸法實相行能得阿
耨多羅三藐三菩提自在王是名菩薩天耳
自在
自在王何謂菩薩摩訶薩他心智自在若菩
薩得他心智自在者以己心知他心所至之
處爲衆説法先觀衆心知是衆生有何深心
何行何因何相隨而爲説菩薩自心淨故入
一切衆生心淨自在王譬如明鏡照諸形色
相貌長短大小麁細隨其本形皆有像現不
増不減鏡無分別以明淨故能示諸像菩薩
亦如是以自心淨法性照明故衆生所起心
心數法皆能得知而無所礙若是衆中有多
欲者能知其心亦見離欲相何以故心相
非染故若衆中有多恚多癡有能知其心
亦見離恚離癡相何以故心相非恚非癡故
若衆中有樂聲聞乘者知其行道法性不作
小若衆中有樂辟支佛道者知其行道法性
不作中若衆中有樂大乘者知其行道法性
不作大菩薩隨知衆生心性而爲説法不
取心相雖知諸乘而爲説法不壞法性不
壞法性故不壞一切性而知衆生所行菩薩
自以心觀他心自心他心無違無順亦知衆
生心相續生又知心性即是法性自在王是
名菩薩他心智自在以是自在故於天上人
中無不知識自在王何謂菩薩摩訶薩宿命
智自在若菩薩得宿命智自在以念力強故
定根利故憶本所生自身他身恒沙劫事而
爲他説我於彼處如是種類姓名壽命受如
是苦樂又知衆生宿世所種善根有因力者
有縁力者是人有聲聞因是人有辟支佛因
是人有大乘因知其先世所因如是隨其所
應而爲説法菩薩得是宿命智故自知本生
於諸佛所種諸善根若先世有善根而不迴
向阿耨多羅三藐三菩提者今當以是善根
迴向菩薩雖知宿命亦知先世法無有來者
不見法從先世至後世亦不見今世至先
世知一切法無所從來亦無所去又念先際
不生先見亦不生後際中見邊見知一切法
無邊無中菩薩雖念衆生宿命亦知先際色
離相知先際受想行識離相先際五陰離相
即是後際五陰離相後際離相即是現在離
相菩薩知先際一切法性空知現在一切法
性空知後際一切法性空自在王菩薩如是
知宿命時善根増長先世罪業因縁滅盡何
以故菩薩達一切法相無新無故成如是
智已信解一切有爲法皆空如夢自在王譬
如夢中見生死苦樂菩薩信解一切有爲法
亦如是如是信解者往來生死心不疲倦
於衆生中而生悲心於一切法生假作相菩
薩作是念如我若干千萬億劫生死往來皆
虚妄無所有一切衆生亦如是生死往來虚
妄不實實名不起四大四大是虚妄法自
在王菩薩見宿命時諸有爲法皆是虚妄何
以故菩薩念先世轉輪王樂皆悉無常變異
之相念帝釋樂亦皆無常變異之相亦見
諸佛嚴淨世界聲聞衆嚴淨菩薩衆嚴淨所
用諸物嚴淨亦念諸佛色身具足而轉法輪
皆悉無常變異之相如是念時於有爲法無
所貪惜何以故菩薩作是念如是淨土諸
佛色身無常滅盡況我所著即入無我無我
所法中依於無常變異之相作如是念諸
有爲法皆悉無常衆生於此而生常想即於
衆生生大悲心於一切法生放捨想自在
王是爲菩薩宿命智自在菩薩得是自在信
一切法無常而爲成衆生故受身爲不受故
受爲不取故取但爲教化一切衆生故自
在王何謂菩薩摩訶薩如意足自在若菩薩
心自在故從聖相生如意足欲力進力斷行
信解力菩薩得是信解如意足非作非起若
欲普至恒沙世界一念之頃皆能得至彼諸
衆生皆見其來而自於先本處不動彼見説
法而於此處説法不絶自在王是名菩薩如
意足自在菩薩以是如意足自在力若有衆
生應以如意足度者以如意足度之若諸天
人著常相者示其劫燒是諸衆生見三千大
千世界普皆燒盡而是世界無所損減若有
衆生慢心自大則作執金剛神執火焔金剛
杵而以示之令生恐畏除其慢心自歸禮敬
若有衆生樂轉輪王形者以轉輪王身而爲
説法若有衆生樂釋提桓因形者以釋提桓
因身而爲説法若有衆生樂梵天王形者以
梵天王身而爲説法若有衆生樂魔王形者
以魔王身而爲説法若有衆生樂見佛身者
則現佛身而爲説法菩薩或爲衆生住於空
中結跏趺坐身放光明而爲説法或有衆生
樂嚴淨世界者則爲莊嚴三千大千世界懸
繒幡蓋竪諸幢幡以寳羅網遍覆其上燒諸
名香作衆伎樂然後説法或爲衆生現三千
大千世界爲一海水青紅赤白種種蓮華遍
覆其上於其水中現師子坐身處其上而
爲説法或爲衆生自現其身坐須彌山頂而
爲説法聲至梵天或爲衆生不現其身但以
音聲而爲説法或爲衆生現乾闥婆身以衆
樂音而爲説法或爲衆生現龍王身起雲雷
震放大電光又霔大雨而爲説法或有衆
生飢渇逼切則與天食身得充滿具足悦樂
而爲説法若有地獄衆生苦惱逼迫而以神
力滅地獄火以天精氣令其毛孔皆得安樂
而爲説法若有盲者如意神力以天眼與令
得開明而爲説法若有聾者如意神力與其
耳根令得聞聲而爲説法若有種種病自
以神力令其除愈而爲説法若有犯罪送至
死處如意神力化人代之令得免罪心得安
樂而爲説法若有衆生刖足斬手刓截耳
鼻形殘醜陋常自愧恥而心退沒如意神
力皆令完具而爲説法若有衆生在於胎中
藏血屎尿不淨之處如意神力化作寳臺樓
閣令處其中亦成意識而爲説法若其
始生諸根未成如意神力令其具足堪任聽
受而爲説法自在王是名菩薩成如意足以
如是等種種不思議神力而爲説法菩薩
如意神力故爲度奉事日月衆生以三千大
千世界置其右掌遠擲他方無量世界令諸
人衆皆見其去而此世界本處不動又以恒
河沙世界入一毛孔擧至梵天擲置他方無
量世界令諸衆生無去來想若恒河沙無
量世界劫盡火燒能一吹令滅或以兩手障
蔽日月身出光明照諸世界而爲説法自在
王是菩薩或坐諸佛前若欲供養佛以一
掬華如須彌山散佛身上華至半身又三千
大千世界一切草木皆成爲炬遍滿世界火
落如雨自在王是菩薩隨諸衆生所貴形色
皆悉爲現若釋若梵若聲聞形若辟支佛形
是名菩薩神通自在謂天眼見無礙故得天
耳聞無障故得他心智達一切心心心法
故證宿命智憶過去無量阿僧祇劫故得如
意足於一切形色隨意示現故自在王神通
自在者能以一切佛事示諸衆生亦能了達
分別衆生諸根利鈍能以聲聞乘度衆生辟
支佛乘度衆生大乘度衆生故於生死中衆
所知識成衆生故衆所知識於善法中出家
行道故衆所知識以方便力故衆所知識檀
波羅蜜迴向故衆所知識尸羅波羅蜜羼提
波羅蜜毘梨耶波羅蜜禪波羅蜜般若波
羅蜜迴向故衆所知識降伏諸魔令種善根
故名爲神通自在又自在王菩薩得是神
通自在故色身之力名聞稱讃家姓財物眷
屬人民普皆殊勝衆所知識是故名爲神通
自在又自在王菩薩得是神通自在故衆所
知識謂諸天龍夜叉乾闥婆阿修羅緊那羅
迦樓羅摩睺羅伽人非人帝釋梵王諸護世
者諸佛正遍知者皆所知識是故説名多
識自在王菩薩以是神通不退本誓而能
示現一切衆事
自在王何謂菩薩摩訶薩智自在謂陰智性
智入智因縁智諦智自在王何謂陰智
色前際空後際空中亦空受想行識前際
空後際空中亦空五陰畢竟空是名陰智
自在王何謂性智地性是法性水性是法
性火性是法性風性是法性何以故四性
入於法性皆爲一性謂之空性空性法性同
一無性此中無地性無水性無火性無風性
何以故不壞性是法性無二性是法性無
生性是法性無垢性是法性無淨性是法性
如法性壽性衆生性生死性涅槃性亦如是
如涅槃性欲性色性無色性有爲性無爲性亦
如是如是性智不隨他得是名性智自在
王何謂入智眼從本來不生不起無有作
者耳鼻舌身意從本已來不生不起無有
作者自在王眼無有主是中無有見者耳
無有主是中無有聽者鼻無有主是中無
有嗅者舌無有主是中無有甞者身無有
主是中無有覺者意無有主是中無有識
者自在王眼性不能見色耳性不能聽聲
鼻性不能嗅香舌性不能知味身性不能覺
觸意性不能識法何以故眼無所作與草
木土石無異耳鼻舌身意亦無所作與草木
土石無異自在王眼不染不離耳鼻舌身
意不染不離何以故眼從本來是離相耳
鼻舌身意從本已來是離相自在王若能如
是知一切入則能離欲是名入智自在王菩
薩如是知諸陰性入不生不起以畢竟滅滅
已而受生退沒雖受陰性入而不捨陰性入
智是名智自在謂知陰性入知陰性入相
而能不捨現於三界而不住諸結示有生滅
而不生不滅是名智自在自在王何謂縁
智無明縁行無明不作是念我起行行縁
識行不作是念我起識識縁名色識不作
是念我起名色名色縁六入名色不作是念
我起六入六入縁觸六入不作是念我起觸
觸縁受觸不作是念我起受受縁愛受不
作是念我起愛愛縁取愛不作是念我起取
取縁有取不作是念我起有有縁生有不
作是念我起生生縁老死生不作是念我起
老死老死縁憂悲苦惱老死不作是念我
起憂悲苦惱自在王若菩薩能如是觀十二
縁者不墮諸見若斷見若常見菩薩作是念
法屬衆縁推求衆縁則不可得即於十二縁
而得眞智何謂眞智知十二縁生法同於無
生無生同空無相無作空無相無作同衆縁
生法如來所用等得一切法是法同十二
縁生法十二縁生法無有法生是故説應見
十二縁生無生十二縁無生智即是十二縁
生智自在王明無明無二知如是者則知縁
生法行非行無二知如是者則知縁生法識
非識無二知如是者則知縁生法名色非名
色無二知如是者則知縁生法六入非六入
無二知如是者則知縁生法觸非觸無二知
如是者則知縁生法受非受無二知如是者
則知縁生法愛非愛無二知如是者則知縁
生法取非取無二知如是者則知縁生法有
非有無二知如是者則知縁生法生非生無
二知如是者則知縁生法老死非老死無二
知如是者則知縁生法從縁生者無有是處
從縁生則是無我則是空也從縁生者則是
無來無去從縁生者則非眞實從縁生者則
無一相從縁生者則無所行如是知者是名
縁生智見縁法者不見無明不見行不見
識不見名色不見六入不見觸不見受不
見愛不見取不見有不見生不見老死若
不見如是法者是名見縁生法若見縁生法
是名見法云何見法見離染法云何離染行
者於一切法離染見故名爲離染是故説見離
染法云何爲見不爲増不爲減如是見如不
動不著如是見如不壞法性亦不見合如
與法性不壞不合如是見者不毀實際如是
見者亦不見非以肉眼見非以天眼見非以
慧眼見何以故肉眼無無作故不見天眼
作起相故不見無爲法慧眼無分別相無分
別故不見自在王若菩薩能如是見一切法
則能見佛不以色故見不以受想行識故見
不以諸相故見不以法故見不以戒故見不
以定慧解脱知見故見不以過去故見不
以未來現在故見如是見者是名見佛
自在王菩薩白佛言世尊頗有所縁菩薩見
如是諸法而能見佛耶佛言有何以故色
是盡相性無生故能見色如是是名見如
來受想行色是盡相性無生故能見識如
是是名見如來戒是無爲無作無起相能
見戒如是是名見如來定慧解脱知見等
亦如是是名見如來自在王我於過去燃
燈佛時得見佛淨我於爾時見縁生法
故見法以見法故見如來自在王言於燃
燈佛已前云何見諸佛佛言以色身相見
故見不以不二法身見故見今爲汝説我
從初發心未曾見佛何以故不以色相見故
名爲見佛是故自在王若菩薩欲得見佛
應如我見燃燈佛以諸法一相故云何一相
如我身燃燈佛身亦如是如燃燈佛身亦
如是一身故以不二不別入一法相是名
見縁生法以見縁生法名爲見法以見法故
名爲見佛若菩薩能於一切念中證滅而不
實滅生死不可得而以方便智故示是名菩
薩智自在
自在王菩薩經卷上

自在王菩薩經卷下
　　姚秦三藏鳩摩羅什譯
自在王何謂菩薩摩訶薩諦智求聲聞者以
諦法證聲聞解脱菩薩得此諦而不證解脱
是名自在求辟支佛者以諦法證辟支佛解
脱菩薩得此諦而不證解脱是名自在諦
智者苦諦虚妄知見云何知見苦虚妄不實
得時故爲苦以倒故有若菩薩知苦無生
無起是名知見苦諦云何斷集諸法隨集
斷云何爲集集平等故斷亦如是無所從
來故集無所去故斷是名諸法性是中無有
實法生已當斷隨所愛使故有集若斷愛
使是名斷集云何苦滅諦畢竟滅苦集而
無法可壞故是名苦滅一切諸縁相滅故一
切法如是滅相於此中不生不滅名爲滅諦
云何道諦隨以何道求一切法不得若善若
不善若有漏若無漏若有爲若無爲是名
道諦是道平等不分別一切法故是道寂滅
離諸結熱故是道安樂離一切憂惱故是道
無漏一切漏盡故是道一切有所得者所不
能行正行禪定者易修行故是道諸佛所不
捨是道無相斷一切相故以如是道不墮於
二是名道諦若菩薩以如是門知四諦者是
名諦智若菩薩先以四諦爲求聲聞辟支佛
者説於此乘中亦無所貪是名諦智自在又
自在王菩薩知聲聞乘不於中住知辟支佛
乘不於中住知佛乘不於中住是名諦智自
在又自在王若以一心知一切衆生心以
一心性知一切心性而於心智不作二行是
名智自在又有智自在知見過去世無礙心
不至過去世知見未來世無礙心不至未來
世知見現在世無礙心不至現在世不於
過去未來現在世而生戲論又有智自在知
一切有爲法盡滅而不盡諸善根知法無生
而以攝法攝集衆生是名智自在又不從他
知一切法畢竟滅相以是智力而自不滅教
化衆生是名智自在自在王菩薩於此若
欲得智自在力而自在者應隨智行不隨意
行云何意行所有意業皆是意行所有識業
皆是意行所有心業皆是意行所有著心起
諸善根皆是意行墮見行施墮相持戒依我
行忍皆是意行我是菩薩則是意行我發菩
提亦是意行我不斷佛種不斷法種不斷
僧種亦是意行我爲利衆生故發心亦是意
行我當度未度者解未解者安未安者滅未
滅者皆是意行我是施主我是持戒我是行
忍我是行進我是行定我是行智皆是意
行我是行慈者行悲者行喜者行捨者皆是
意行我是少欲知足離行者不雜行者頭
陀行者阿蘭若者細行者如是分別皆是意
行我是空行者我是無相行者我是無作
行者如是分別皆是意行我是諦語者實語
者如説行者皆是意行我是過諸魔業離四
魔者我斷一切見得忍如是分別皆是意行
我當得阿耨多羅三藐三菩提轉法輪度衆生
當於無餘涅槃而般涅槃如是分別皆是意
行自在王云何菩薩智業隨無心意識行
處是名智業菩薩常作智業不起意業云何
菩薩智業菩薩智業有二種何等二一者成
衆生二者受持正法云何成衆生菩薩隨以
所知能成衆生云何受持正法若不受一切
法是名受持正法若受持色非受持正法
受持受想行識非受持正法若受諸入諸性
非受持正法若受善不善法非受持正法若
受罪不罪有漏無漏有爲無爲世法出世法
非受持正法若受施相非受持正法若受戒
忍進定智非受持正法何以故所可取縁
皆是非法非善非受持正法何以故如來
所得法是法無相無礙若取縁相非受持正
法如是菩薩業中智是名智業以如是智
而作智業不盡於智是名智自在
自在王何謂菩薩摩訶薩慧自在菩薩得慧
自在能知諸法解釋章句得四無礙智力故
謂義無礙智法無礙智辭無礙智樂説無礙
智云何義無礙智若菩薩於諸語中依義不
依語義者於一切法正智云何正智謂不可
説義是此義在語中更無異聲從本已來離
諸相故是名爲義不應離語依於義語中
等相即是義能如是知名義無礙智又達一
切法義亦名義無礙智云何法無礙智菩薩
依於法不依非法依於法者不見非法何以
故知一切法離相但有名故又法無礙者雖
説三乘不壞法性何以故法性是一性謂無
相是菩薩以語説法即知語同響相有所説
法信解皆同法性於智於語而無所礙是名
法無礙智云何辭無礙智知諸天言辭知
龍夜叉乾闥婆阿修羅迦樓羅緊那羅摩睺
羅伽人非人言辭知帝釋梵天王護世者言
辭知一言二言多言略言廣言男言女言非
男言非女言過去言未來言現在言隨以
方便言辭令其得解自以淨妙言辭亦不輕
毀他語何以故知一切法無有言辭菩薩
作是念以言辭説法令其得解是法於言辭
中不可得言辭於法中亦不可得從本已來
無有言辭若有言辭不應以善言辭説不善
法是故當知言辭能示善惡又辭無礙者
即以衆生言辭而使行法何以故法不行法
能如是行一切法以言辭説此行使彼得解
是名辭無礙智云何樂説無礙智若菩薩於
一切文字皆能樂説於一切音聲亦能樂説
一切名字亦能樂説是名樂説云何爲樂菩
薩若説法時樂法樂實樂諦若信樂修多羅
者爲説修多羅信樂岐夜伽陀弊迦蘭
奈謳陀那禰陀那阿波陀那伊提郁多
伽闍陀伽裴佛略阿浮陀達摩者皆爲説
之信樂過去者爲説本事一切衆生所樂諸
根皆隨所樂而爲説法樂信根者因信根爲
説法樂進根者因進根爲説法樂念根者因
念根爲説法樂定根者因定根爲説法樂慧
根者因慧根爲説法如是諸根皆因而爲説
法婬欲多者分別有二萬一千佛知有八
萬四千根如來因此諸根皆能樂説菩薩次
能樂説瞋恚多者分別有二萬一千佛知有
八萬四千根如來因此諸根皆能樂説菩薩
次能樂説愚癡多者分別有二萬一千佛知
有八萬四千根如來因此諸根皆能樂説菩
薩次能樂説雜分者分別有二萬一千佛知
有八萬四千根如來因此諸根皆能樂説菩
薩次能樂説自在王是名樂説無礙智於
此義無閡法無礙辭無礙樂説無礙皆以慧
爲本慧所住處慧之所攝菩薩以慧力故
用四自在及餘自在皆得自在世尊慧以何
爲本爲住何處何處所攝自在王慧以多
聞爲本住多聞處多聞所攝世尊多聞以
何爲本爲住何處何處所攝自在王多
聞以善知識爲本住善知識處善知識所攝
世尊善知識以何爲本爲住何處何處所
攝自在王善知識以敬心爲本住於敬
心敬心所攝世尊敬心以何爲本爲住何
處何處所攝自在王敬心以深心爲本住
於深心深心所攝世尊深心以何爲本爲
住何處何處所攝自在王深心以質直爲本
住於質直質直所攝世尊質直以何爲本
爲住何處何處所攝自在王質直以大悲
爲本住於大悲大悲所攝世尊大悲以何
爲本爲住何處何處所攝自在王大悲以
衆生爲本住於衆生衆生所攝何以故自
在王菩薩爲度一切衆生生大悲心生一
切智心是名菩薩慧自在又慧自在菩薩以
慧自在故因一法門若一劫若減一劫種種
異辭廣説諸法於實相中無所違失菩薩或
欲不現其身爲衆生説法或從身毛孔演出
法音隨衆生所行而爲説法菩薩或欲現其
身爲衆生説法一切外道論師不能窮盡又
外道仙人所作若曼哆邏呪術經韋陀若
語論若鉢追若諸神通若諸智門若日月
五星經若夢經若地動經若陀魔陀咒術
若鳥語經若鳥獸經若龍乾闥婆夜叉入身
經若王相經若豐樂飢饉相經若諸遑遊
戲經如是世界經書智慧伎藝文章算數
色相音樂歌舞箜篌箏笛如音曲折菩薩轉
身自然在心皆能通了以慧力故皆能得知
皆能示現皆能達知菩薩雖知如是方術不
惱衆生亦不以是爲淨妙道自在王慧自
在菩薩與百千萬諸梵王共住共坐自現其
身與共語論亦不著梵王光明徳相而諸梵
王迎送菩薩生尊敬心如是皆於一切天宮
現自在力而亦不著但生無常苦空無我想
依無生法依度一切衆生之心自在王是名
菩薩慧自在又自在王慧自在菩薩如魔所
有天宮復令殊勝自現其身勝魔所有百千
萬倍令諸魔等生渇愛心生貪著心以此自
嚴破魔慢心令住阿耨多羅三藐三菩提然
後説法自在王慧是菩薩遍行法若施若受
若以施迴向而於此處必應用慧若自持戒
教他持戒以持戒迴向而於此處亦應用慧
若修行忍若教他忍以忍迴向而於此處亦
應用慧若自行進教他行進以進迴向而
於此處亦應用慧若自行禪若教他禪以禪
迴向而於此處亦應用慧若讀諸經若爲他
説法若如所聞以慧正念一切行立坐臥一
切儀法一切捨心皆應用慧慧力菩薩則
是一切善法力者慧増上菩薩於一切法得
増上自在慧自在菩薩於一切法能自在行
執慧力菩薩知佛能拒魔軍有慧菩薩自
在隨行諸法而不用力如人仰射其箭還時
不須弓力菩薩亦如是以慧力故遣自在智
入諸善法坐道場時得是智力以是力故以
右手動十方世界破大魔軍得佛十力以
是十力一切天人無能伏者自在王是戒自
在神通自在智自在慧自在若人不種善
根不能得聞如斯經典自在王若人得聞
是經心歡悦者當知是人得四自在以是自
在現自在力何以故自在王是諸自在一
切聲聞辟支佛之所無有爾時自在王菩薩
聞佛所説心大喜悦合掌禮敬瞻仰尊願
目不暫捨作如是言世尊佛今以是四自
在力一切衆生亦當得是四自在力佛以
神力使自在王菩薩以種種好色香華滿其
衣裓以散佛上及諸菩薩蒙華散者皆成金
色三十二相以嚴其身空中百千萬億諸天
同聲嘆言若有衆生信受如是四自在力發
阿耨多羅三藐三菩提心者是諸衆生以佛
莊嚴而以自嚴何以故是四自在皆隨一切
智心世尊若佛本不發阿耨多羅三藐三菩
提心者是諸衆生云何得聞如是不可思議
諸自在經諸天子歎已佛告自在王菩薩我
念過世於燃燈佛前第七十佛號普淨光王
如來亦廣説此四自在法時有菩薩名智
行足亦以此法問佛佛説此法時八千菩薩
得此四自在及無生法忍三萬二千人發阿
耨多羅三藐三菩提心自在王我於爾時初
聞此四自在聞已受持至燃燈佛時乃得具
足是故自在王若於今世若我滅後有人
一心求佛道者受持是經當知是人疾得無
生法忍説此自在王經時三萬二千天人發
阿耨多羅三藐三菩提心諸天子供奉佛故
作百千伎樂雨於天華以佛神力從衆伎樂
出如是音若有衆生聞此自在王經信解受
持當知是人諸根明利樂於佛法其智廣
博爲善知識所護深種善根於諸衆生行
大悲道
爾時自在王菩薩白佛言世尊佛有十力四
無所畏十八不共法菩薩亦有十力四無所
畏十八不共法不佛告自在王有阿鞞跋致
菩薩已久習行得無生法忍住第八地欲入
九地爲般若波羅蜜方便所護如是菩薩則
能具成菩薩十力四無所畏十八不共法自
在王云何菩薩十力爲薩婆若故發深堅
心力具慈心故不捨一切衆生力不求一切
利養故捨一切世界飾好故具大悲力信
一切佛法故能成是法故心不退沒故具
大進力行念安慧故不壞儀法故住不動
定力離二邊故順縁生法故斷一切見不
別戲論故具般若波羅蜜力成衆生故受
無量生死故習善徳無厭足故信解有爲
法如夢故於生死中無疲倦力觀諸法相
故無我無人無衆生故信解不生不起法故
信樂無生法論故無生法忍力入空無相無
作法故觀諸脱門故得聲聞辟支佛乘解
知見故得脱門力於深法中不隨他智故
觀一切衆生心所行故具無礙智力自在
王是名菩薩十力自在王何謂菩薩四無
所畏得陀羅尼故一切所聞能持故常不
忘念故於大衆中説法無所畏隨一切衆
生所信解而爲説法如隨病合藥知見一
切衆生諸根隨應説法於大衆中而無所畏
是菩薩衆中説法無所疑難無有東方南方
西方北方有來問我我不能答乃至無有微
畏之相恣於衆生之所問難隨問爲答而無
所畏善能斷疑故於大衆中説法而無所畏
自在王是名菩薩四無所畏自在王何謂
菩薩十八不共法菩薩從生已來自能行施
無有教言汝當行施樂行捨心若魔作佛形
來語之言汝行於施當墮地獄菩薩若生慳
悔之心無有是處樂捨一切分布施與以
是行施爲阿耨多羅三藐三菩提不求果報
利益衆生故是爲菩薩初不共法自在王菩
薩自能持戒無有教者雖不値佛而亦不從
他人受戒善能護持一切諸戒常樂持戒謂
雖在家如戒所説盡能奉持若其出家戒經
所説不須教導皆能履行乃至不爲壽命諸
縁而捨於戒所持諸戒皆順菩提爲斷衆生
破戒法故是爲菩薩二不共法自在王若貧
窮下賤及旃陀羅工巧之人瞋恚加惡苦言
罵辱節節支解菩薩爾時其心不動於此衆
生慈心普潤有力能報而不加害但依於法
我以佛法縁故忍受此苦亦願是人心得善
淨發大莊嚴是爲菩薩三不共法自在王菩
薩雖遭急難猶故進行不懈不息而終不生
退沒之心若見聲聞入於涅槃見世苦惱而
於聲聞滅度法中心不貪樂若見辟支佛滅
度又見生死苦惱於辟支佛涅槃法中心不
貪樂若見諸佛已成大利佛法具足入於涅
槃自見其身未得具足六波羅蜜及諸佛法
於此法中心亦不沒而勤行進我當於此大
乘涅槃而取滅度是爲菩薩四不共法自在
王菩薩若作轉輪王若作帝釋若作魔王
百千侍女作天伎樂具受欲樂而於禪定及
無量心皆現在前常樂捨離憒閙之處於生
死中生大恐畏想於五欲中生大不淨想於
五陰中生怨讐想於四大中生毒蛇想於諸
入中生空聚想於己眷屬生怨賊想於宮宅
侍女中如在死尸間想但求行法但求見佛
但念欲度一切衆生於伎樂之聲出禪定法
音或時魔障其聲先世善根力故而於空中
得聞佛音法音僧音聞此音已棄捨世界自
在之樂出家入林是爲菩薩五不共法自
在王菩薩於世禪定之中不生堅想以智分
別離於諸見依法依義此不共法乃至夢中
不生我見不生法見菩薩不爲諸結見纒所
使離諸疑悔乃至惡魔不能障蔽令其疑悔
離於正法菩薩爲成衆生故或破儀法而
於其中無有疑悔自在王是爲菩薩六不
共法自在王菩薩從生已來自得身淨離
於殺生不以手足刀杖瓦石有所惱害常
捨刀杖資生豐足無所乏少一把之草不與
不取珍寶滿地不生貪心飢窮死困不以邪
命而自活也常修梵行至於心想不念五欲
離諸欲惱不以五欲之縁而行非法以智
爲首成善身業是爲菩薩七不共法自在
王菩薩淨於口業眞語實語言行相應不自
欺身不誑諸佛諸天龍神夜叉乾闥婆阿修
羅迦樓羅緊那羅摩睺羅伽人非人等菩薩
不行兩舌眷屬親愛終始不離菩薩不行惡
口常行愛語軟語和柔語不惡語不麁語
有理語安樂語先意語和悦語菩薩於諸惡
口麁言侵剋苦語人不喜聞自惱惱他如是
諸語終不出口菩薩不爲無義語有則言有
無則言無深心淨故口業皆淨自在王菩薩
得此不共法故世世所生常得如是隨法語
口能以是語不淨之人令其得淨已淨人者
令起禮敬供奉之心以是深心不共法故得
實語口諸有所説皆實無虚是爲菩薩八
不共法自在王菩薩己心自在得自在行不
貪他物不恚惱衆生行於正見於菩薩心無
等等心終不忘失菩薩常離一切諂曲不直
之心晝夜常行善淨慈心是爲菩薩九不共
法自在王菩薩所生之處一切經書呪術
醫方算數爲最爲上不須師教自能知之
皆悉了達亦於世法出世法中得不隨他慧
又不承望聽採他語常爲諸天世人之所瞻
仰有所言説皆悉隨學是爲菩薩十不共法
自在王菩薩或爲衆生療治諸病不求利養
以大悲爲首療治病時發心願言當令衆生
得出世法滅諸苦惱令至涅槃是爲菩薩十
一不共法自在王菩薩不求不願轉輪王位
釋梵天王之處而自得之何以故菩薩不
爲身色端嚴故行道不爲世界眷屬榮位名
聞稱讃故行道如是之福不求而得是爲菩
薩十二不共法自在王菩薩住尊貴處長壽
諸天曾見佛者常來擁護如是勸發應作是
行行是業者能至菩提是則退法是則進法
如是行者諸根隨順阿耨多羅三藐三菩提
是諸天神常以如是隨宜勸發令不違失阿
耨多羅三藐三菩提是爲菩薩十三不共法
自在王若有凶暴瞋恚惡人見此菩薩身口
心業不能加惡心得善淨若或有人惱此菩
薩忍受不報令其心淨得住於法若有衆
生侵害菩薩不令以此墮於惡道何以故菩
薩本來已得具足不共善淨之願若有衆生
以身口意侵害惱我令不以此墮於惡道菩
薩淨持戒故隨願皆得是爲菩薩十四不共
法自在王或有衆生慳貪不信不見業行
不依果報不識佛法僧於諸沙門婆羅門心
不善淨不能敬禮聽受其語心不尊重不生
希有之想是諸衆生見此菩薩身口意行儀
法語論心即得淨禮敬隨順便生尊重希有
之心何以故菩薩得不共法故是爲菩薩
十五不共法自在王若一切諸天龍神夜叉
乾闥婆諸仙大人婆羅門等世之大師見此菩
薩生師尊想於此諸人名稱最勝又諸天龍
神夜叉乾闥婆仙人婆羅門等世界之師詣
此菩薩曲躬禮敬供給使令諸師弟子亦皆
禮敬尊重迎送心念知勝得是信心是爲
菩薩十六不共法自在王菩薩所在國界聚
落城邑能修善法離不善法能化衆生護正
法者而生其中得正見父母所生之處常
爲師長禮敬尊重國界之中衆生命終無墮
惡道何以故菩薩以善法攝衆生令行福
故命終之後皆生人天是爲菩薩十七不共
法自在王菩薩隨順一切助道之法諸明
神通皆具足故一切諸魔不能得便是爲菩
薩十八不共法自在王何故名爲不共法菩
薩隨順一切佛法故諸聲聞辟支佛初發意
者之所無有而況凡夫
爾時自在王菩薩白佛言希有世尊世尊今
者與諸菩薩大智法明無量法光如我解佛
所説義者若有菩薩得聞此經不樂餘經若
人聞此經受持讀誦已爲受持一切佛法若
人受持此經已爲他人説則爲能以佛之正
法以成衆生若人正習此經則爲正習一
切佛法若人於此經中得忍名爲順忍若人
於此經中如所説行則爲隨順一切法行世
尊若有菩薩不離此經當知是人已得諸明
神通爲坐道場佛告自在王如汝所説若
人不離此經當知是人得諸明神通爲坐道
場自在王過去然燈佛前威徳佛提沙佛
弗沙佛光明佛前有佛號天王如來應正遍
知明行足善逝世間解無上士調御丈夫天人
師佛世尊其佛世界嚴淨豐樂天人充滿其
土平正琉璃爲地閻浮檀金以爲蓮華遍覆
其土柔軟細滑譬如天衣是時世人身色長
短資生所有園林池觀皆如兜率天上所
須飮食應念即至與天無異唯有名別其三
千世界佛爲法王是故其佛號爲天王如轉
輪王坐於正座以法化民無不承順天王如
來亦復如是坐師子法座爲一切天人演説
於法大衆坐處東西八萬四千由旬南北亦
爾八萬四千由旬天王如來説法之時音聲
遍滿三千大千世界其諸天人盡敬尊重讃
歎行無上法以爲法供其土衆生無有樂下
法者唯樂佛法無有聲聞辟支佛名況發
心行者唯有菩薩以爲眷屬無有女人亦不
聞有婬欲之名皆於蓮華結加趺坐自然化
生唯樂三法何等爲三一者樂憙見佛二
者樂憙聞法三者樂觀於法好喜離行其諸
人衆修習經法常不放逸福慧具足壽命無
量阿僧祇劫命終生天謂到他佛土若有
菩薩命欲終時上昇於空高七多羅樹唱大
音言我於此土今當退沒時衆坐菩薩聞
此聲已皆共集會試其法忍作如是言何
等法退何等法生時是菩薩於大衆中而
作是言此中無法若退若生如來得阿耨
多羅三藐三菩提時知一切法無退無生何
以故色不退不生受想行識不退不生更
無異法必定可得若我若衆生若壽命退者
生者如來得阿耨多羅三藐三菩提時知一
切法皆空無相空無相法不退不生諸法離
際不作際不起際無生際佛以爲證如是
諸際亦不退不生退名衆縁離生名衆縁合
而是諸縁亦不退不生是菩薩於大衆中説
是法已然後乃退其身滅已無灰無烟即
生他方現在佛前是天王佛及諸菩薩不著
袈裟皆著自生淨妙天衣亦無結惑世人調
順皆得無生法忍不爲衆生廣説諸法而諸
衆生其根明利小發即悟若天王佛爲諸菩
薩演説法時其諸天人普皆能知或得法忍
或得陀羅尼或得樂説無礙或得諸三昧自
在王是天王佛其大名聞普流十方於一切
天人之中廣説此四自在經七萬二千菩薩
得受阿耨多羅三藐三菩提記時有菩薩名
曰淨光不得受記作如是念今諸菩薩得
受記者持戒儀式行道念慧方便神力陀
羅尼三昧不勝於我以何縁故今得受記
而我不得時天王佛知其心念告淨光言
善男子於未來世當有佛出號曰然燈彼
佛當與汝受記時淨光菩薩聞佛語已心大
喜悦上昇於空作如是言若然燈佛過恒
沙劫而後乃出當知我已得受阿耨多羅三
藐三菩提記何以故諸佛所言皆無虚妄諸
佛皆是眞實語者自在王於意云何彼時
淨光菩薩豈異人乎則我身是我從是來
得値光明佛我從彼佛得聞是法聞已受持
得光印三昧從是已後復値弗沙佛我從彼
佛得聞是法聞已受持得衆明三昧從是已
後復値提沙佛得聞是法聞已受持得照明
三昧從是已後復値威徳佛我從彼佛得聞
是法聞已受持得順法忍從是已後復値然
燈佛我從彼佛得無生法忍證此四自在
謂戒自在神通自在智自在慧自在自在
王以是縁故若於今世若我滅後善男子善
女人求菩薩乘者得聞是經聞已受持當知
是等皆疾得爲菩提眞智得此四自在能轉
法輪於佛無上正法之中當得慧光説是經
時萬六千菩薩得無生法忍萬二千人皆發
阿耨多羅三藐三菩提心三千大千世界六
種震動百千萬諸天喜而唱言在在處處有
説是經當知此中則爲是佛若有衆生得
聞此經當知此人善根深厚爾時慧命阿難
白佛言世尊當何名此經云何受持佛告阿
難此經名爲四自在神力當奉持之佛説此
已自在王菩薩及阿難一切天人聞佛所説
歡喜受持
自在王菩薩經卷下