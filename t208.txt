衆經撰雜譬喩卷上
　　比丘道畧集
姚秦三藏法師鳩摩羅什譯
　　一智者思惟財物不可久保譬如失火之
家黠慧之人明識火勢火未至時急出財
物舍雖燒盡財寶全在更修屋宅廣開利
業智人植福勤修布施亦復如是知身危
脆財物無常遇値福田及時布施亦如彼
人火中出物後世受樂亦如彼人更修宅
業福利自慰愚惑之人但知惜念怱怱營
救狂惑失智不量火勢猛風絶燄土石倶
燋須臾之頃蕩然滅盡屋既不救財物喪
失飢寒凍餓憂苦畢世慳惜之人亦復如
是不知身命無常須臾叵保而便聚斂守
護愛惜死來無期忽然殞逝形如土木財
物倶棄亦如愚人憂苦失計明慧之人乃
能覺悟知身如幻財不可保萬物無常惟
福可恃將人出苦可得成道
二菩薩布施不惜身命如昔尸毘王以身
施鴿天帝釋故往試之知有菩薩志不釋
語毘首羯磨天汝作鴿身我當作鷹逐汝
汝便佯怖入王腋下俄毘首即自返身作
鴿釋返身作鷹急飛逐鴿鴿直入王腋
下擧身戰怖是時鷹住樹上語王言汝
還我鴿此是我食非是汝有王言我初
發意欲救一切衆生欲令度苦鷹言王
度一切衆生我是一切衆生數何以獨不
見愍而奪我食耶王答言汝須何食鷹
言我作誓食新殺血肉菩薩言我作誓
一切衆生來歸我者一心救護令不遭難
汝須何食當相給與鷹言我所食者新殺
血肉王即念言此亦難得自非殺生則
無由得云何殺一與一思惟心定即呼人
來持刀自割股肉與鷹鷹語王言唯以肉
與我當以道理令肉與鴿輕重正等勿見
欺也王言持秤來以肉對鴿鴿身轉重王
肉轉輕王令割二股肉盡亦輕不足次割
兩臗兩乳胸背擧身肉盡鴿身猶重是
時王擧身欲上乃與鴿等鷹語王言大
王此事難辦何用如此以鴿還我王言
鴿來歸我終不與汝我前後喪身不少初
不爲法而有愛惜今欲求佛便扳稱上心
定無悔諸天龍神一切人民皆共讃言爲
一小鴿酸毒乃爾是事希有地爲大動毘
首讃善大士眞實不虚始是一切衆生福
田釋及毘首還復天身即令王身還復如
故求道如此乃可得佛
三昔有一人受使遠行獨宿空舍中夜有
一鬼擔死人來著其前後有一鬼逐來瞋
罵前鬼是死人是我許汝何以擔來二
鬼各捉一手諍之前鬼言此有人可問
是死人是誰擔來是人思惟此二鬼力大
若實語亦當死若妄語亦當死二倶不免
何爲妄語語言前鬼擔來後鬼大瞋捉手
拔出著地前鬼取死人一臂補之即著如
是兩脚頭脅皆被拔出以死人身安之如
故於是二鬼共食所易人身拭口而去其
人思惟我父母生我身眼見二鬼食盡今
我此身盡是他身肉我今定有身耶爲無
身耶若以有者盡是他身若無者今現身
如是思惟已其心迷悶譬如狂人明旦尋
路而去到前國者見有佛塔衆僧不可問
餘事但問己身爲有爲無諸比丘問汝
是何人答言亦不自知是人非人即爲
衆僧廣説上事諸比丘言此人自知無我
易可得度而語之言汝身從本已來恒自
無我非適今也但此四大合故計爲我身
即度爲道斷諸煩惱即得羅漢道是爲能
計無我虚得道不遠
四持戒之人無事不得破戒之人一切皆
失譬如有人常供養天其人貧窮四方乞
求供養經十二年求索富貴人心既志
天愍此人自現其身而問之曰汝求何等
我求富貴欲令心之所願一切皆得天與
一器名曰徳瓶而語之言君所願者悉從
此瓶出其人得以隨意所欲無不得得如
意已具作好舍象馬車乘七寶具足供給
賓客事事無乏客問之言汝先貧窮今日
云何得如此富答言我得天瓶天瓶中出
此種種物故富如是客言出瓶見視其
所出物即爲出瓶瓶中引出種種諸物
其人驕逸捉瓶起舞執之不固失手破瓶
一切諸物倶時滅去持戒之人種種妙樂
無願不得若人毀戒驕逸自恣亦如彼人
破瓶失物是以欲天樂及涅槃樂當堅持
禁戒莫破所受戒若破所受戒永墜三
塗受苦乃無復出期夫人欲求報應常
當修習善心相續不絶若命終時能却諸
惡受善果報所以然者若不先習善心
設命終時欲令心善卒不從意譬如西方
有一國王素無馬減損國藏四出推求買
五百匹馬以防外敵足以安國養馬既久
國中無事王便思惟五百匹馬食用不少
飼養煩勞無益國事便勅所典掩眼令磨
可得自食不損國藏馬磨既久習於旋迴
忽然鄰國興兵入境王便約勅被馬具莊
勇將乘騎如戰鬪法鞭馬向陣欲直前入
諸馬得鞭盡旋迴走無向敵意鄰賊見之
知無所能即便直前大破王軍以是故知
欲求善果報臨命終時心馬不亂則得隨
意往不可不先調直心馬若不先調直心
馬者死賊卒至心馬盤迴終不如意猶
如王馬不能破賊保全其國是以行人善
心不可不常在於胸心
五貧窮之人割輟身口持用布施其福無
量譬如往昔國王設會諸佛及僧種種供
養時有一貧窮老母都無所有常仰乞索
以自活命聞王請佛設會心生歡喜意欲
勸助自惟無物正有少豆欲勸助而門人
不聽前於是佛見其善心即以神力令此
大豆遍墮衆食器之中王見此豆即瞋厨
兵何以使食中有此豆耶佛語王言非
厨兵過也乃是外貧窮老母所施聞王設
會無以勸助持此少豆勸助於王是以食
中有此豆耳佛語大王此老母所施雖微
得福良多於大王王言何得多種種餚饍
供養而得福少此老母以少許物布施返
得福多佛語王言王雖種種供養盡出百
姓於王無損此老母貧窮正有少許豆盡
持勸助是故得多王得福少佛爲王種
種説法王及老母皆得道跡是以修福種
徳惟在至心達解法相何憂不果
六昔有一婆羅門居家貧窮正有一牸牛
𤛓乳日得一斗以自供活聞説十五日飯
諸衆僧沙門得大福徳便止不復𤛓牛
停至一月并取望得三斛持用供養諸沙
門至滿月便大請諸沙門至舍皆坐時婆
羅門即入𤛓牛乳正得一斗雖久不𤛓
乳而不多諸人呵罵言汝癡人云何日
日不𤛓乃至一月也而望得多今世人
亦如是有財物時不能隨多少布施停
積久後須多乃作無常水火及以身命須
臾難保若當不遇一朝蕩盡虚無所獲財
物危身猶如毒蛇無得貪著譬如昔日佛
遊波斯匿王國中見地有伏藏滿中寶物
佛語阿難汝見是毒蛇不阿難言已見
時有人隨佛後行聞此語試往看之見有
好寶嫌佛此語謂爲虚綺此實是寶而言
爲毒陀其人即時私將家人大小取此寶
物其家大富有人向王言之此人隨得
寶藏而不輸官王即收繋責其寶物即時
輸盡王故不信更多方拷治之痛毒備至
而復不首王大怒欲誅其七世載出欲殺
王遣人微伺爲何道説即言佛語至誠
實是毒蛇而我不信今爲毒蛇所由知當
何云若爲毒蛇所殺正可及身而今乃及
七世實如所語使者具上事向王陳説
王聞此語即喚令還語其人言佛是大功
徳人而汝能憶佛往語王大歡喜還其寶
物放之令去縁念佛語故得免死難是
以佛語不可不志心念之
七持戒之人寧失身命不違佛教譬如往
日有賈客乘船入海時有二人欲至他國
傍載至於中流値遇惡風吹破船舫諸
賈客取所依用以自濟時下座道人得一
板木上座語言佛説法恭敬上座汝與
我板來不畏犯戒也下座道人聞是語已
便自思惟何者爲重護戒爲重思惟是
已我寧當愼護佛教而死即以板木獻上
座下座便沒海水中水神見道人持戒如
是不違佛教將是道人至於岸上因此道
人至誠持戒故一船賈客皆得不死水
神讃道人言汝眞是持戒之人也以是證
故寧持戒而死不犯戒而生是以戒徳可
恃怙能濟生死苦
八一切衆生貪著世樂不慮無常不以大
患爲苦譬如昔有一人遭事應死繋在牢
獄恐死而逃走國法若有死囚踰獄走者
即放狂象令蹈殺於是放狂象令逐此罪
囚囚見象欲至走入墟井中下有一大毒
龍張口向上復四毒蛇在井四邊有一草
根此囚怖畏一心急捉此草根復有兩白
鼠噛此草根時井上有一大樹樹中有蜜
一日之中有一滴蜜墮此人口中其人得
此一滴但憶此蜜不復憶種種衆苦便不
復欲出此井是故聖人借以爲喩獄者三
界囚衆生狂象者無常井衆生宅也下
毒龍者地獄也四毒蛇者四大也草根者
人命根也白鼠者日月也日月尅食人命
日日損減無有暫住然衆生貪著世樂不
思大患是故行者當觀無常以離衆苦
九昔有慳貪長者佛欲度之先遣舍利
弗爲説布施之福種種功徳長者慳貪都
無施意見日欲中語舍利弗汝何不去我
無食與汝舍利弗知不可化即還佛所
佛復遣目連神足返化而爲説法長者復
言汝欲得我物故作此幻術目連知其不
可化即還佛所於是佛必破其慳貪自造
其家長者見佛自來爲作禮將佛入座佛
方便種種説法語長者言汝能行五大施
不長者白佛我小施猶尚不能況復大施
長者白佛云何五大施佛言五大施者
不得殺生汝能作不長者思惟不殺生
者乃不用我財物又無所損即白佛言我
能以是次第爲説乃至不飮酒皆言能
作於是佛即爲長者種種説法五戒義若
能持此五戒便爲作五大施竟即大歡喜
欲以一張不好㲲施佛即入庫求無不好
者便以一張而奉施佛庫中餘㲲盡相隨
來至於佛前佛知長者施心不定語長
者言天帝釋與阿修羅共鬪心不定故三
返不如後以定心故大破阿修羅軍長者
聞已知佛大聖深知人意信心清淨佛
爲説法即得須陀洹道明日魔知其心即
化作佛欲來壞之而至其家長者以未得
他心智故不知是魔歡喜迎之善來將入
座魔佛語長者言我昨日所説者盡非
是佛語汝速捨之長者聞此語已甚大
怪之形雖是佛而所説者非如師子皮被
驢雖形似獅子而心是驢長者不信魔
知其心正還復其身言我故來試汝而汝
心不可轉是故經言見諦之人尚不信佛
語何況餘道以深察理故是故佛弟子
要解深理魔説佛説悉皆能知是故義不
可不學施不可不修
一○行者求道不得貪著好美色若貪破
人功徳之本譬如昔有一阿羅漢常入龍
宮食爲龍説法食已出於龍宮持鉢授與
沙彌令洗鉢中殘數粒飯沙彌噉之大香
甚美便作方便入師繩床下兩手捉繩床
脚至時與繩床倶入龍宮龍曰此未得
道何以將來師言不覺不知沙彌得飯
食又見龍女身體端正香妙無比心大貪
著即作誓願我當奪此龍處居其宮龍言
後更莫復將此沙彌來沙彌還已一心布
施持戒專求所願早作龍身是時遶寺
足下水出自知必得作龍徑至師本所入
處大池水邊以袈裟覆頭而入水中即死
返爲大龍福徳大故即殺彼王擧池盡赤
未爾之前諸師衆僧皆呵罵之沙彌言
我心已定諸相已出將諸衆僧就池見之
以是因縁故不當貪著好香美色喪失善
根見墮惡道
一一昔有天人食福欲盡七證自知一者
頭上華萎二者頸中光滅三者形身損
痩四者腋下汗出五者蠅來著身六者
塵土坌衣七者自然去離本座自知福
盡下生世間貧窮家與疥癩母猪作子愁
憂不樂更有一天人來問汝何以不樂答
曰吾壽將終下生爲疥癩母猪作子是
故愁耳彼天曰釋迦文佛在忉利天宮爲
母説法當往歸依及比丘僧可得免苦便
往詣佛所志心歸命七日之後壽盡來生
世間大長者家母妊娠後恒聞三歸聲至
十月滿乃生墮地長跪叉手歸命佛法僧
其母驚謂是不祥便欲殺之思惟言長
者之子不可便爾罪我不少即往白長者
具説此意長者言人生居世不知歸命三
尊而生此兒纔生已知三尊將是神人
好養之勿怪也此兒之福才聰特異父母
愛重至年五歳與同輩道邊戲時舍利弗
目連過前爲作禮舍利弗曰未見小兒作
禮如此兒白道人不相識耶舍利弗即
入定觀其本相乃知是彼天人便長跪詣
舍利弗目連願尊爲請佛及僧明日造鄙
舍食即便許之兒歸白父母言向請舍
利弗目連願世尊明日屈意飯食父母歡
喜即爲竭財上饍食具明日佛將諸大衆
往到其家兒及父母迎佛作禮佛即就座
行水下食須臾已訖佛爲説法父母及兒
皆得無所從來法忍百千天人發無上正
眞道意經言能竭慈可謂如此矣
一二昔有放牛人在大澤中見有金色華光
明善好自即生念佛去此不遠當取供養
即採華數斛重擔而去未至道中爲牛所
觝殺心存佛故即生第二忉利天上所受
宮殿廣博嚴好宮出四邊陸生金色華光
明徹照諸天之法適生天上先觀宿命却
食天福時彼天人自觀宿命具見採華爲
牛所殺歡喜歎曰佛無量福祚未及設供
報已巍巍況恒修徳者便復取其宮邊華
并持種種餘供養具欲遵本願諸天見其
取華皆往問之汝方來受福當五欲自
樂而採華爲天子報言吾爲人時欲詣
佛以華供養竟不果願尚得來生此況
得作者今所以取華欲遵本願増將來福
爾時諸天皆生善心有八萬四千天子倶
共來下作天伎樂天花天香種種供養諸
塔寺中未見佛復有上座得道比丘而爲
説法諸天聞法心皆歡喜増諸功徳遂得
見佛鼓樂絃歌散衆名華種種供養佛及
衆僧佛爲説清淨妙法其人及八萬四千
諸天皆得法眼淨此天子之與八萬諸天
皆昔日善知識今相發起一時得道
一三昔有外國有一大長者大富惟有一子
愛重無比後日得病大困治之不瘥遂到
無常臨命終時一心念佛佛現形其前
心安意定便得生天父母念子愁惱便欲
自殺不能自解因以火燒取其骨著銀瓶
中至月十五日便施百味飮食持著其前
擧聲悲哭宛轉臥地天子在上見其所爲
自念我不現化意終不解即下作小兒年
八九歳在道邊放牛牛卒死臥地小兒便
行取草着死牛口擧以杖打牛呼言起食
父母大小見小兒所爲便共笑之前問言
卿誰家子何癡乃爾牛今已死擧草着口
寧有食期而反笑言我牛今雖死頭口
故在擧草不食況君兒死來已久矣加
火燒之唯少燋骨在地以百味食著前而
加啼哭寧得食之不也其父意即開解問
兒卿是何人兒言我是長者兒今蒙佛
恩得生天上見父母悲惱太甚故來相化
耳父意解大歡喜無復愁憂天子忽爾不
現父母歸家即大布施奉持禁戒讀經行
道得須陀洹果
一四昔無數世時有一佛圖中有沙門數
千餘人止住其中遣諸沙彌數百人行分
衞供給衆僧日輸米一斛師便兼課一偈
有一沙彌時過市中行且誦經時肆上有
賢者見沙彌行誦禮而問曰道人行何
所説答曰分衞給僧兼誦一偈賢者又問
若無事可誦幾偈答曰可得十餘偈又
問分衞幾日曰九十日當輸九十斛米
賢者謂誦道人但還安意誦經我當相代
出米沙彌大喜賢者與米九十斛還報
師已便閑讀經經三月通千四百偈啓
師誦經已訖要當詣檀越家試之師即
聽詣賢者所報曰蒙君重惠得安誦經
今經已止故來説之沙彌誦文句流利無
有躓礙賢者歡喜稽首爲禮願我來世聰
睿博達多聞不忘因此福願世世所生明
識強記及到佛出世現爲弟子名曰阿難
常侍世尊特獨辯通博聞第一師曰時賢
者今阿難是夫勸助學者志求願功徳不
虚縁是福報隨願而得如是也須彌山南
有一大樹高四千里諸鉢叉鳥棲宿其上
樹常不動有小鳥形類鶉鴳住止其上
樹即振搖鉢叉鳥語樹神言無知我身將
重而初不動小鳥未宿反更振動樹神言
此鳥雖小從大海底來純食金剛金剛爲
物所墮之處無不破壞所以大怖不能自
安經以爲喩若有凡人解深經一句口誦
心念身中三毒四魔八萬垢門皆不能自
安何況博採衆法爲世橋梁者也
一五佛語目連汝對欲至目連言我有神
力超蹈須彌山對若東來我便向西若北
來我當趣南那得我耶佛語目連罪福
自然不可得避遠飛不息乃墮山中時有
車輻老公目連正墮其前形状似鬼老
公謂是惡物擧車輻打之即折其身目
連被痛甚羞懊惱盡忘本識佛哀念之授
其威神爾乃得自思惟還復本形是砰車
輻老公目連前世時父目連與父諍目
連意中念言撾殺此公骨折快也是以得
此罪殃愼莫作不孝之罪是以人生處世
不可不愼心口而孝養父母也
一六昔有沙門行草間有大蛇言和尚道
人道人驚左右視之蛇言道人莫恐莫
怖願爲我説經令我脱此罪身蛇曰道
人聞有阿耆達王不答曰聞蛇曰我是也
道人言阿耆達王立佛塔寺供養功徳巍
巍當生天上何縁乃爾也蛇言我臨命
終時邊人持扇墮我面上令我瞋恚受是
蛇身道人即爲説經一心樂聽不食七日
命過生天却後數月持花散佛衆人怪之
在虚空曰我阿耆達王蒙道人恩聞法得
生天上今來奉花報佛恩耳是以臨命之
人傍側侍衞者不可不護病者心也
一七外國有一人治生進金銀數千斤意
甚重之欲藏著地中恐螻蛄蟲鼠而侵盜
之欲藏著草澤中復恐狐狸野獸取之
復不信家室中外兄弟妻子便著懷中出
入行來恒恐失之時長齋之月四輩弟子
盡詣塔寺燒香散花此人觀視具見如是
復見塔寺前有一大鉢四輩弟子繞塔持
金銀錢物投之鉢中其人問曰何以投寶
著此鉢中耶道人答曰此名布施二名
牢固藏三名不知腐朽其人思惟眞實
如是人言稱吾所求便持金銀盡投鉢中
道人爲呪願又説牢固者水不能沒火不
能燒盜賊怨家不能侵害投之寶藏不
知腐壞當來獲報百千萬倍故名布施
其人意解歡喜無量即於塔前得須陀洹
道是以志心作福功不唐捐自致得道
一八昔雀離寺有一長老比丘得阿羅漢道
將一沙彌時復來下入城遊觀衣鉢大重
令沙彌擔隨其後沙彌於道中便作是念
人生世間無不受苦欲免此苦當興何等
道作是思惟佛常讃歎菩薩爲勝我今
當發菩薩心適作是念其師即以它心智
通照其所念語沙彌言持衣鉢來沙彌便
持衣鉢授與其師師語沙彌汝在前行沙
彌適在前行復作是念菩薩之道甚大勤
苦求頭與頭求眼與眼此事極難非我所
辦不如早取羅漢疾得離苦師復知其所
念語沙彌言汝汝擔衣鉢還隨我後如
是三返沙彌怪愕不知何意前至所止處
叉手白師請問其意師答曰汝於菩薩道
三進故我亦三返推汝在前汝心三退故
推汝在後所以爾者發菩薩心其功徳
勝滿三千世界成阿羅漢者不可爲喩也
一九昔迦葉佛時有兄弟二人出家倶爲
沙門兄好持戒坐禪一心求道而不好布
施弟好布施修福而喜破戒釋迦出世其
兄値佛出家修道即得阿羅漢而獨薄福
常患衣食不充與諸伴等遊行乞食常獨
不飽而還其弟生象中爲象多力能却怨
敵爲國王所愛以好金銀珍寶瓔珞其身
封數百戸邑供給此象隨其所須兄比丘
者値世大儉遊行乞食七日不得末後得
少麤食殆得存命先知此象是前世兄弟
便往詣象前手捉象耳而語之言我與汝
倶有罪耶象便思惟比丘語即得自識宿
命見前世因縁象便愁憂不復飮食象
子怖懼往白王言象不復飮食不知何意
王問象子先無人犯象不象子答王言
無他異人惟見一沙門來至象邊須臾便
去耳王即遣人四出覓此沙門有人於林
中樹間得便便攝此沙門將詣王前王問
沙門言至我象邊何所道説沙門答王言
無所多説我直語象言我與汝倶有罪耳
時沙門便向王具説前世因縁事王意便
悟即放此沙門令還所止是以修福之家
戒施兼行莫偏執而功徳不備也
二○昔有一比丘被擯懊惱悲歎啼泣而行
道逢一鬼此鬼犯法亦爲毘沙門天王所
擯時鬼問比丘言汝有何事啼泣而行
比丘答言犯僧事衆僧所擯一切檀越供
養失盡又惡名聲流布遠近是故愁歎啼
泣耳鬼語比丘言我能令汝滅惡名聲大
得供養汝便可立我左肩上我當擯汝虚
空中行人但見汝而不見我身汝若大得
供養當先與我彼鬼即時擔比丘於先被
擯聚落上虚空中行時聚落人見皆驚怪
謂其得道轉相謂言衆僧無状枉擯得
道人時聚落人皆詣此寺訶責衆僧即送
此比丘住於寺内遂大得供養此比丘隨
所得衣食諸物輒先與鬼不違本要此鬼
異日復擔此比丘遊行空中正値毘沙門
天王官屬鬼見伺官甚大驚怖擲棄比丘
絶力而走此比丘遂墮地而死身首碎爛
此喩行者宜應自修所向無疑恃託豪勢
一旦傾覆與彼無異也
二一昔目連與弟子倶從耆闍崛山下到王
舍城乞食目連於道中仰視虚空悵然而
歎其弟子問何因縁歎目連答曰卿欲知
者須還到佛所可便問也於是乞食訖還
到佛所其弟子便問向所歎事目連答曰
我見上虚空中有一餓鬼身極長大其状
醜惡有七枚熱鐵丸從口中入直下過既
下過已還從口入擧身燒然苦痛宛轉絶
倒更起起復還倒是故歎耳非我獨見佛
亦見之弟子問言以何因縁受苦如是
目連答曰汝自以是問佛世尊其弟子即
時白佛問其因縁時佛答言此餓鬼者前
世曾爲沙彌時世極儉以豆爲食沙彌者
爲衆僧行食至其師前偏多七枚豆以是
罪故受餓鬼身苦毒如是佛言我亦常見
所以不説恐人不信得極重罪也此喩世
間少豆偏爲師故而不自入其罪猶爾
況當佛説般若而不生信返更誹謗其罪
重於五逆受地獄苦極重不可稱數也
二二昔有一居士其婦妊娠請佛到舍供養
畢欲令如來占其婦後生子欲知男女佛
言後當生男端正姝好及至長大當於人
中受天上樂後當得羅漢道居士聞之心
疑不信後復請六師供養畢復使占之
居士語六師言前使瞿曇沙門占之言後
當生男實是男不六師答言當生女彼
六師等憎嫉佛法苟欲相反還自思惟言
若彼生男居士當棄我奉事瞿曇便作詭
語語居士言汝婦當生男生男之後方大
凶禍家室親屬七世絶滅以不吉故我先
詭言是女也居士聞之心大惶怖不知所
以彼六師等便語居士欲得吉利唯當除
去之六師便爲居士婦按腹欲令墮兒反
害其母居士婦遂便命終而兒不死宿命
福徳故也居士便棄其婦著死人處大積
薪燒之火炎既盛佛便將諸弟子往就觀
之居士婦身始破壞便見其兒在蓮華上
坐端正姝好顏貌如雪佛令耆域取此兒
來耆域入火抱兒來出還本居士遂便
養育至年十六才美過人便廣設多美飮
食請彼六師六師既坐未久之間便失笑
其人問何故笑也六師答言吾見五萬里
有山山下有水有獼猴落水中是以笑
耳此兒知其虚妄便鉢中盛種種好羹以
飯覆上使人擎與之餘人鉢中下著飯上
著羹諸人皆食唯六師獨瞋不食主人問
何故不食六師答言無羹云何食主人
言君眼乃見五萬里獼猴落水何不見飯
下羹耶於是六師大瞋竟不食而還居
士及兒因是止不奉事歸命佛法僧佛
爲種種説法遂得道果此喩極多略記
明眞僞如是
衆經撰雜譬喩卷上

衆經撰雜譬喩卷下
　　比丘道略集
姚秦三藏法師鳩摩羅什譯
　　二三外國有一呪龍師澡罐盛水詣龍池邊
一心讀咒此龍即時便見大火從池底起
擧池皆然龍見火怖出頭望山復見大火
燒諸山澤仰視山頭空無住處一切皆熱
安身無地唯見澡罐中水可以避難便滅
其大身作微小形入澡罐水中彼龍池者
喩欲界也所望山澤喩色界也視山頂
者喩無色界也呪龍師者喩菩薩也澡
罐水者喩泥洹也術者喩方便也大火
燃者喩現無常也龍大身者喩憍慢也
作小形者喩謙卑也言菩薩示現劫燒欲
色同然無常大火恐怖衆生令除憍慢謙
卑下下然後乃悉入涅槃也
二四昔捕鳥師張羅網於澤上以鳥所食物
著其中衆鳥命侶競來食之鳥師引網
衆鳥盡墮網中時有一鳥大而多力身擧
此網與衆倶飛而去鳥師見影隨而逐之
有人謂鳥師曰鳥飛虚空而汝歩逐何其
愚哉鳥師答曰不如來告彼鳥日暮要
求栖宿進趣不同如是當墮其人故逐不
止日已轉暮仰觀衆鳥飜飛諍競或欲
趣東或欲趣西或望長林或欲赴澗諍競
不止須臾便墮鳥師還得次而殺之捕鳥
師者如波旬也張羅網者如結使也負
網而飛如人未離結使欲求出要也日暮
而止如人懈怠心不復進也求棲不同者
如起六十二見互相反也鳥墮地者如人
受邪報落地獄也此明結使塵垢其魔網
也是以結使覆人猶如羅網在二塗中好
善善護身口莫令放逸在此網中也三
惡道苦生死長遠不可堪處
二五昔有賈客五百乘船入海欲求珍寶
値摩竭大魚出頭張口欲食衆生時日風
利而船去如箭商主語衆人言船去大
疾可捨帆下汎之輒如所言捨帆下汎
船去輙疾而不可止商主問船上人言汝
見何等答曰我見上有兩日出日下有
白山中間有黒山商主驚言此是大魚
當奈何哉我與汝等今遭困厄入此魚腹
無復活理汝等各隨所事一心求救於是
衆人各隨所事一心歸命求脱此厄所
求愈篤船去愈疾須臾不止當入魚口
於是商主告諸人言我有大神號名爲佛
汝等各捨所擧一心稱之時五百人倶發
大聲稱南無佛魚聞佛名自思惟言今
日世間乃復有佛我當何忍復害衆生適
思惟己即便閉口水即倒流轉遠魚口五
百賈人一時脱難此魚前身曾爲道人以
微罪故受此魚形既聞佛聲尋憶宿命是
故思惟善心即生此明五百賈人但一心
念佛暫稱名號即得解脱彌天之難況復
受持念佛三昧令重罪得薄薄者令滅
足以爲驗也
二六昔有屠兒詣阿闍世王所乞求一願王
曰汝求何願答曰節會之際宜須屠殺王
見賜我當盡爲之王曰屠殺之事人所不
樂汝何故樂求之答曰我昔爲貧人因
屠羊之肆以自生活由是之故得生四天
王上盡彼天壽來生人中續復屠羊命
終之後生第二天上如是六反屠羊因是
事故遍生六天中受福無量以是故今從
王乞一願王曰設如汝語何以知之答
曰我識宿命王聞不信謂是妄語如此
下賤之人何能識宿命耶後便問佛佛答
曰實如其言非妄語也此人先世曾値辟
支佛見佛歡喜至心諦觀仰視其首俯察
其足善心即生縁是功徳故得生六天
人間六返自識宿命以福熟故得人天六
返罪未熟故未得受苦畢此身方當入地
獄受屠羊之罪地獄罪畢當生羊中一一
償之此人識宿命淺唯見六天中事不
及過去第七身故便謂屠羊即是生天因
也如是但識宿命非通非明也是以修
功徳者必發願勿便孟浪使果報不明此
可爲驗矣
二七阿難白佛佛生王家坐於樹下念道
六年得佛如是爲易得耳佛告阿難昔
有長者居甚大富衆寶備具唯無赤眞珠
以爲不足便將人入海採珠經歴險阻乃
到寶處刺身出血油嚢裹之懸著海底珠
蛤聞血香唼食之乃得出蚌剖蚌出珠
採之三年方得一珮發還到海邊同伴見
其得好寶欲共圖之倶行取水衆人推
著井中覆之而去墮在井底久其人見有
師子從傍穴來飮水其人復惶怖師子去
後尋孔而出還到本土其伴歸到家呼曰
卿得吾一珮無人知兼欲見害卿可密盡
相還吾終不言卿也其人怖懅盡還其珠
珠主得已持還家有兩兒著珠共戲共相
問曰此珠出生何處一兒曰生我嚢中
一兒曰生室甕中父見笑之婦曰何笑
答曰吾取此珠勤苦乃爾小兒依我得之
不識本末謂生甕中佛告阿難汝但見
我成佛不知我從無數劫學之勤苦至今
乃得謂之爲易如彼嬰兒謂珠生嚢中矣
是以修諸萬行積功累劫非但一事一行
一身而可得也
二八昔有導師入海採寶時有五百人追之
共行導師謂曰海中有五難一者激流
二者洄波三者大魚四者女鬼五者醉菓
能度此難乃可共行衆人要訖乘風入海
到寶渚各行採寶一人不勝菓香食之一
醉七日衆人寶足颿風已到欲嚴還出鳴
鼓集人一人不滿四布求之見臥樹下醉
未曾醒共扶來還析樹枝拄之共歸還國
家門聞喜悉來迎逆醉者見無所得獨甚
愁慼醉人不樂拄扙入市市人求價乃至
二萬兩金其人與之問杖有何徳曰此
爲樹寶搗燒此杖熏諸瓦石悉成珍寶其
人反求之少許持歸試驗果如其言所可
熏蒸悉成衆寶喩曰導師者謂菩薩也
五難者謂五陰也寶渚者謂般若七財
也醉者從心懈廢也折取寶樹枝者謂
自修勵更興精進熏瓦石成寶者謂以
經道熏諸惡行悉成法器也
二九昔山中有兩沙門閑居行道得六通去
之不遠有一師子生二子稍稍長大師子
母欲行心念惟道徳二慈可以委命即語
欲行來二子尚小恐人傷害欲寄道人惟
蒙慈護自當來視道人許之師子行還
見子附道人復捨而行道人分衞還餘食
共食之毎見道人還喜行迎道人後行
獵師遇之師子子迸走入草獵師依憑道
人便著室中袈裟入草擒之師子謂是
道人即出赴之獵師打殺剥皮取作師子
皮裘直金千兩道人行還不見師子坐禪
觀之知爲獵師所殺即以神力奪皮來還
作褥坐上口爲呪願復禪觀之知當往
生國中長者家作雙生子道人往詣其家
問長者何所乏曰惟患無子便報爲長者
求子長者大喜道人言若得子何以相
報曰子長大當施爲沙彌道人曰勿忘
此要唯覺有娠後果雙生二男相似如
一年八九歳道人過二兒見自然歡喜
道人謂長者曰識本誓不長者不敢違誓
便以二子施沙門沙門將入山學未久亦
得阿羅漢亦恒自坐故皮上日日入禪自
觀便見己前身皮各起禮謝師恩力乃
令我等得道皆是慈念之力禽獸善心猶
尚解脱何況志情發於善願而不解脱也
三○昔有屠兒欲供養道人以其惡故而
無往者後見一新學沙門威儀詳序請歸
飯食種種餚饍食訖還請此道人願終身
在我家食道人即便受之玩習既久切見
在其前殺生不敢呵之積有年歳後屠兒
父死作河中鬼以刀割身即復還復道人
渡河鬼捉船曰沒此道人著河中乃可得
去船人怖曰鬼言吾家昔日供養此道
人積年不呵我殺生今受此殃恚故欲
耳船人曰殺生尚受此殃況乎道人
鬼曰我知爾恚故耳若能爲我布施作福
呼名呪願我便相放船人盡許爲作福
鬼便放之道人即爲鬼作會呼名呪願餘
人次復爲作會詣河中呼鬼曰卿得福未
鬼曰即得無復苦痛船人曰明日當爲
卿作福得自來不鬼曰得耳鬼旦化作
婆羅門像來手自供養自受呪願上座
爲説經鬼即得須陀洹道歡喜而去是
以主客之宜理有諫正雖墮惡道故有善
縁可謂善知識者是大因縁也
三一昔有賈客入海採寶逢大龍神擧船
欲飜諸人恐怖龍曰汝等頗遊行彼國不
報言曾行過之龍與一大卵如五升瓶
汝持此卵埋彼國市中大樹下若不爾者
後當殺汝其人許之後過彼國埋卵著市
中大樹下從是以後國多災疾疫氣國
王召道術占之云有蟒卵在國中故令有
災疫輒推掘燒之病悉除愈賈客人後
入海故見龍神重問事状賈人曰昔如
神教埋卵市中國中多有疾疫王召梵志
占之推得焚燒病者悉除神曰恨不殺
奴輩船人問神何故乃爾也神曰卿
曾聞某國有健兒某甲不曰聞之已終亡
矣神曰我是也我平存時喜陵擽國中
人民初無教呵我者但奬我使我墮蟒
蛇中悉欲盡殺之耳是以人當相諫從善
相順莫自恃勢力陵擽於人坐招其患三
惡道苦但可聞聲不可形處
三二昔波羅奈國有五百盲人周行乞索値
世饑儉無所得自共議曰佛在舍衞教人
惠施當詣彼國可得濟命各曰當雇一人
牽吾等到彼五百盲人各許一銀錢其人
即許將到彼國便爾進路受雇者語諸盲
人曰此下道險卿等各以錢付我若逢
寇賊我當藏之盲人盡以錢付之其人得
錢便爾捨去諸盲人週遊數日飢渇不知
道路即共同時歸命於佛言佛神聖當哀
我等令免此厄佛即忽然現神在前手摩
盲頭皆得眼明飢渇飽滿五百人歡喜踊
躍願爲弟子鬚髮即落衣鉢法服佛重爲
説法皆得應眞飛隨佛還詣祇洹阿難白
佛此五百人宿命有何罪福佛言昔過
去世有長者雇五百人作先取作直各散
捨去然後歴世故受此厄是時長者今擔
錢去者是也債解値吾開悟今皆得道罪
福如是是以人之造業不同或是造業
或是報業不可不愼也
三三昔有二人親親爲知識不相違失後
一人犯罪罪應至死便亡走過知識知
識不開門逆問卿是何人答曰我是知
識也有罪故來相過耳其人語曰緩時
爲親親有急各自當去不前卿也知識
大不樂自念曰人緩時出入行來飮食不
相捨離云何有急便爾相棄耶豈是厚
乎便去欲入山復有一善知識往過之
其人便開門藏之言卿與我雖踈當送卿
著安隱處便以車載珍寶自往送到他國
當與彼王諸長者所在相聞爲作宮室安
著田宅財寶供給與已捨還佛爾時見此
人便引爲喩犯罪者喩人精神親友者
喩四大身善知識者喩三歸五戒喩人
將養四大飮食餚饍四事無乏無常對至
當墮惡趣求其藏避須臾反閉門不前後
遇善知識知識將至他國安著所須供給
無乏喩布施持戒至身死時福力所引送
到天上七寶宮殿服天寶衣天百味食自
然至極樂無量是以人生世勿食自養當
割減作福如養四大身豈有所益知者應
行之
三四佛般涅槃後百歳有國王事天神大
祠祀用牛羊猪豚犬雞各百頭皆付厨士
殺牛羊厨士中有一優婆塞言我持佛戒
不得殺生厨監大恚即白佛言欲治之
王問曰汝故欲違我教耶當殺汝厨士答
曰我是佛弟子受持五戒寧自殺身不違
佛教而便殺生若隨王教犯殺者死入地
獄巨億萬歳罪竟乃出常當短命持戒
不缺就王誅者死轉上天天上得福所願
自然今假令當死轉此生身當受天上
罪福之報相去殊遠我以是故死死不犯
耳王言與七日期當以象蹈殺汝若不
死者語乃有實七日之後士盡是優婆塞
身作佛身相如佛形以驗五百象往蹈之
優婆塞如佛法則擧手五指化爲五嶽山
一山間有一師子出象見師子惶怖悉皆
伏地如佛在時王爾乃信知有佛便罷
祠祀從此人受佛戒臣吏人民亦皆從受
戒遂爲國師賢者持戒度人如此
三五昔佛在世時有一優婆夷朝夕詣佛
供養盡虔未曾有懈佛知而問欲何志願
也便白佛言若有福報願欲現世生四
子佛便問何以索四子也優婆夷言若
四子長大令一人主治生賈市積聚財寶
令一人知田農畜養積聚六畜及穀令一
人求官食祿覆蔭門戸欲令一人出家作
沙門得道成就還度父母及一切人求四
子者正爲此耳佛言令汝得所願優婆夷
大喜爲佛作禮而去後生一男聰明點慧
其母愛之世間無比子後長大便問母言
慈愛何以太甚未有此比母語子言本願
四子唯得汝一人併愛在汝許是以爾
耳所欲之意悉向兒説兒聞母説深感母
志便行治生未滿一年得巨億財次安
田業畜牧蓋澤牛馬穀米甚無數次行學
問仕進求官取婦生男門戸遂成豪之家
復啓言所以求四子各知一事今代爲
之三事粗辦唯少一事得出家者甚善慈
母曰四子之願得具足矣母心念言本
願四子各付一事尚恐不辦此兒所作過
於本望令得出家必能成道即聽出家
兒辭母向佛所求作沙門即得具足精進
不久得阿羅漢道還度父母及一切人得
福得道無不歡喜是以作福發願但在心
志無往不得也
三六昔有一老母惟有一子得病命終載
著塚間停屍哀感不能自勝正有一子當
以備老而捨我死吾用活爲不能復歸當
併命一處不食不飮已四五日佛知將五
百比丘詣彼塚間老母遙見佛來威神光
奕迷悟醉醒前趣佛作禮住佛告老母何
以塚間也白言世尊唯有一子捨我終亡
愛之情重欲共死一處佛告老母欲令子
更活不也母言善曰欲得矣佛言索香火
吾當呪願更生告老母求火宜得不死家
火於是老母便行取火見人輒問汝家前
後頗有死者不答言先祖以來皆死過去
所問之處辭皆如是經數十家不敢取火
便還佛所白言世尊遍行求火無不死者
是以空還佛告老母天地開闢以來無生
不終人之死亡後人生活亦復何喜母獨
何迷索隨子死也母意便解識無常理佛
因爾廣爲説經法即得須陀洹道塚間觀
者數千人發無上正眞道意也
三七昔有一人兩婦大婦無兒小婦生一
男端正可愛其婿甚喜大婦心内嫉之
外徉愛念劇於親子兒年一歳許家中皆
知大婦愛重之無復疑心大婦以針刺兒
𩕄上令沒皮肉兒得病啼呼不復乳哺家
中大小皆不知所以七日便死大婦亦復
啼哭小婦摧念啼哭晝夜不息不復飮食
垂命後便知爲大婦所傷便欲報讐行
詣塔寺問諸比丘大徳欲求心中所願
當修何功徳諸比丘答言欲求所願者
當受持八關齋所求如意即從比丘受八
戒齋便去却後七日便死轉身來生大婦
爲女端正大婦愛之年一歳死大婦端
坐不食悲咽摧感劇於小婦如是七返
或二年或三年或四五年或六七年後
轉端正倍勝於前最後年十四已許人垂
當出門即夜便卒死大婦啼哭憂惱不可
復言不復飮食晝夜啼哭垂涙而行停屍
棺中不肯蓋之日日看視死屍光顏益好
勝於生時二十餘日有阿羅漢見往欲度
脱到其其家從乞令婢持一鉢飯與之
不肯取語婢欲得見汝主人婢還報云
欲見大家答言我憂愁垂死何能出見
沙門汝爲持物乞與令去婢持物與沙門
故不肯去沙門言欲見主人婢如是數
反沙門不去婦愁憂無聊沙門正住不
去亂人意不能耐之便言呼來沙門前
見婦顏色憔悴自掩面目不復櫛梳沙門
言何爲乃爾婦言前後生七女黠慧可愛
便亡此女最大垂當出門便復死亡令我
憂愁沙門言櫛梳頭拭面我當語汝婦故
哭不肯止沙門謂言汝家小婦今爲所在
本坐何等死婦聞此言意念此沙門何因
知之意中小差沙門語言梳門頭逮
我當爲汝説之婦即斂頭訖沙門言小
婦兒爲何等死婦聞此語默然不答心中
慚愧不敢復言沙門言汝殺人子令其
母愁憂懊惱死故來爲汝作子前後七反
是汝怨家欲以憂毒殺汝汝試往視棺中
死女知復好不婦往視之便爾壞爛臭
不可近問何故念之婦即慚愧便藏埋之
從沙門求哀欲得受戒沙門言明日來詣
寺中女死便作毒蛇知婦當行受戒於
道中待之欲噛殺之婦行蛇遂遮前不得
前去日遂欲冥婦大怖懅心念言我欲至
沙門許受戒此蛇何以當我前使我不得
行沙門知之便往至婦所婦見沙門大
喜便前作禮沙門謂蛇曰汝後世世更作
他小婦共相酷毒不可窮盡令現世間
大婦一反殺兒汝今懊惱已七返汝前後
過惡皆可度此婦今行受戒汝斷其道汝
世世當入泥犁中無有竟時今現蛇身何
如此婦身蛇聞沙門語乃自知宿命煩怨
詰屈持頭著地不喘息思沙門語沙門
呪願言今汝二人宿命更相懊惱罪過從
此各畢於是世世莫復惡意相向二倶懺
訖蛇即命終便生人中於時聽沙門語即
心開意解歡喜得須陀洹道便隨沙門去
受戒作優婆夷是故罪業怨對如此不可
不愼之
三八昔舍衞國一旦雨血縱廣四十里王與
群臣甚大驚怪即召諸道術及知占候使
推之知爲吉凶占者對曰舊記有云雨血
之災應生人蟒毒害之物宜推國内彰別
災禍王曰何以別之知占師曰是爲人毒
難可別知試勅國中新生小兒皆送來以
一空甖使兒唾中中有一兒唾甖即成火
燄知此兒是人蟒議曰此不可著人間
即徙置空隱無人之處國中有應死者可
送與之蟒吐毒殺之如是前後被毒所殺
七萬二千人有師子來出震吼之聲四十
里内人物懾伏所流暴害莫能制御於是
王即募國中能却師子者與千金封一縣
無有應者衆臣白王唯當有人蟒能却之
即勅吏往呼人蟒遙見師子徑往住前毒
氣吹師子即死𧕩爛消索國致清寧後時
人蟒年老得病命將欲終佛愍其罪重一
墮惡道無有出期便告舍利佛汝往勸之
使脱重殃舍利弗便往其家神足來入忽
然住前人蟒隆怒念曰吾尚未沒爲人所
易無所關白徑來住人前便放毒氣謂能
爲害舍利弗以慈慧攘之光顏益好一毛
不動三放毒氣而無能害即知其尊意解
善念生便以慈心上下七反觀舍利弗舍
利弗便還精舍吸氣人蟒命終當趣其
日即天地大動極善能動天地極惡亦能
動時摩竭王即詣佛所稽首于地問世尊
曰人蟒命終當趣何道佛言今生第一天
上王聞佛語怪而更問佛言大罪之人何
得生天佛言以見舍利弗慈心七反上下
視之因是功徳生第一天福盡當生第二
天上至七反以後當得辟支佛而般涅槃
王白佛言七萬二千人罪不復償耶佛言
末後作辟支佛時身當如紫磨金時當在
道邊樹下坐入定意時有大軍衆七萬餘
人過見辟支佛謂是金人即取斫破各分
之定墮手中視之是肉皆還聚置而去
辟支佛因是般涅槃今世之罪乃爾時薄
償便畢佛告王遇善知識者山積之罪可
得消滅亦可得道佛説是時王及大衆皆
大歡喜佛禮而去
三九昔有沙門坐在樹下誦經鳥來在樹上
聽經專心聽經不左顧右視爲獵師所射
殺鳥臨死時其心不亂魂神即生天上自
念生所從來根源便識一世宿命既生天
已來下散華在樹下沙門上天人語道人
曰蒙道人誦經恩福故得免此鳥身得爲
天人道人聞鳥語便得道跡須臾忽然不
現天人還本所師曰諸學道者臨欲壽終
心不亂者所生不墮惡道苦痛之處便識
宿命自所更來故出經示後生也
四○昔佛在世時出祇洹七里有一老公健
飮酒弟子阿難往諫喩今佛在此宜當往
見老公言我聞佛在此意欲往見佛佛
善授人五戒不得飮酒我不得飮酒如小
兒不得乳便當死我不堪是故不往也復
行飮酒飮酒醉暮便來歸道中脚撥掘株
上便倒地如大山崩擧身皆痛便自説言
斯痛何快乎阿難常語我當至佛所我
不肯隨語今身痛不可言便語家中大小
言吾欲至佛所家中聞之皆驚愕公初
不肯至佛所今何縁欲往語已便往在
祇洹門外住時阿難見老公來歡喜白佛
言去祇洹七里老公已來在門外佛言
老公不能獨來五百白象勉來耳阿難白
佛無五百象獨來耳佛語阿難五百白
象在公身中於是阿難呼公前爲佛作禮
白佛言我久聞佛在此愚癡所致不早奉
覲願佛赦除我罪也佛問老公積五百
車薪著地欲燒之盡當用幾車火能燒盡
耶老公白佛不用多火用如豆許火燒
如彈指頃便盡佛復問公公著衣來幾時
公言我著衣來一歳佛復問公欲浣此
衣去垢當幾歳能盡公言得純灰汁一斗
浣須臾便淨佛語公公之積罪如五百車
薪復如一歳衣之垢老公當從佛受持五
戒於是佛説數百言經豁然意解即得阿
惟越致
四一昔佛涅槃後百年有王名阿育大憍
奢作殿舍縱廣十里皆召諸小國畫師畫
師至各隨意畫作種種形像罽賓北有一
小國最遠送一畫師後到觀壁上屋表裏
盡畫遍唯有門頬邊五尺未畫復至仰觀
視諸物不知復作何物自念我始來時過
一小城城邊有池池有蓮華見有一女
端正姝好有相可中天下母思惟已便畫
作城池蓮華及女像訖王至殿未入便見
此畫問誰畫此耶曰後來畫師即問汝
見形作也虚作也曰見而作非虚王問汝
爲如形像作也爲使好乎曰不使好如其
形耳乃相知此女中天下母便遣使者索
娉爲皇后使者受命逕往其國見女父母
謂言王索賢女爲皇后女父曰嫁當奈
何便謂詣女夫家語王使我索此女道
遠三年乃到云卿已取王者至尊卿不宜
惜也當時與王此夫是優婆塞自思念
人以財色危身若不與者或能治人便以
婦與使者去還到白王王見大歡喜即拜
爲皇后得好華便悲啼王問何故啼后
曰王赦我罪當説耳王曰爲説后曰此
正似我前夫香以故啼耳王恚曰汝爲
天下之母故復念貧賤汝是老嫗當應治
之旨遣使者往録其故夫知爲香不若不
香者故當治之使者往問其家人家人曰
此賢者失婦已便報父母行作沙門得阿
羅漢道使者詣佛國中語言王欲見供養
道人道人曰我亦無所有復見我爲使
白言王欲供養道人道人隨使去到白王
王見道人道人身香甚於蓮華王曰此
人以香塗身但作熱湯浴之香又更甚
復以繒其身其身香轉倍王乃信之問
道人何縁得香乃爾願見告示道人語王
吾前世時爲婆羅門行遙見人説經我叉
手歡喜一心稱讃菩薩兼以少香燒以供
養故令得福遂至道果
四二昔有父子二人共居入山斫林泉水有
黄金子便歸求父索分言我不用餘物物
盡與父惟與我車牛一具米二斛荻斫各
一枚父不聽之數諫不止父便與之言汝
莫復來歸子便入山掘泉水中金日日終
不能得父便共相將往視之觀如是金仰
視山頭邊有金若山影現水中便上山以
大木幢墮金於地父語兒求之法當云何
但掘水何時當得子不曉求金者唯人不
持五戒但逐聽色聲人身豈復可還得也
父者唯如黠之求金者觀如本末時持佛
五戒加行十善生天人身世世不失後得
佛道果
四三昔天帝釋與第七梵天親善時梵天
下至忉利天上共戲釋愁不樂梵天問釋
何以不樂釋曰卿見我天上人轉希不
下方人無復作善者皆入惡道中無復生
上者天人下生人間轉復不還我故愁耳
梵天語釋卿便死化作一師子極令威勢
我當化作婆羅門共下到閻浮提教授天
下使爲善爲善死皆生天便各隨所化下
到一國師子在城門中言我欲得人噉
國人見之無不惶怖叩頭求哀終不肯去
化婆羅門語國人言此師子惡與罪人應
死者三十人自當去也王便出獄囚應死
者三十人與師子師子得人驅著前去到
深山中未噉之頃化天語諸人卿等能持
五戒念十善道身口意相應者此師子便
不噉人諸人言我等當死此何足言能
持耳便從化人受戒師子便不噉師子
言置令去雖爾我知汝心若不持佛五戒
者我故當噉汝爾三十人還國國人見
皆驚問曰卿那得還耶答曰有一人教
我等受佛五戒師子便不復噉我故我得
來歸耳師子復住城門中國人大惶怖
皆從三十人受五戒師子便去復到一國
如是周遍八萬諸國皆使爲善死者生天
天上更大樂豐盛饒人菩薩方便度人如
是自到作佛佛語阿難釋天化師子者
我身是也梵天化作婆羅門者今迦葉是
也爾時助我化度天下人使我得佛我
故與並坐報爾時恩
四四昔迦葉佛時有王名拘旬尼爲佛建
立精舍滿事之王第七女前事梵志後信
事佛梵志惡之字爲僧婢王有十夢怪而
問之梵志思夢欲陷此女語王言得最
愛女焚燒祠天乃吉王甚不樂女問王曰
何以不樂王説如是女曰燒吉者我分
當之問幾日當祠梵志言後七日女白
王雖當死願聽詣佛所使城南人盡送我
出便勅送之女將至佛所説法盡得見
法日一方送城四方面人悉見諦復求
在城中人送亦如是六日求王及宮中官
屬送之佛爲説法悉皆見諦王乃知梵志
欺詐語梵志汝幾誤殺我女汝不爲佛
作沙門當出國去梵志不知所至不得
已悉詣佛作沙門後得阿羅漢果
衆經撰雜譬喩卷下