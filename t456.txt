佛説彌勒大成佛經
　姚秦龜茲國三藏鳩摩羅什譯　
如是我聞一時佛住摩伽陀國波沙山
孤絶
山也過去諸佛常降魔處夏安居中與舍利
弗經行山頂而説偈言
　　　　一心善諦聽　光明大三昧　　　　
　　　　無比功徳人　正爾當出世　　　　
　　　　彼人説妙法　悉皆得充足　　　　
　　　　如渇飮甘露　疾至解脱道
時四部衆平治道路灑掃燒香皆悉來集
持諸供具供養如來及比丘僧諦觀如來
喩如孝子視於慈父如渇思飮愛念法父
亦復如是各各同心欲請法王轉正法輪
諸根不動心心相次流注向佛是時比丘比
丘尼優婆塞優婆夷天龍鬼神乾闥婆阿修
羅迦樓羅緊那羅摩睺羅伽人非人等各從
坐起右遶世尊五體投地向佛泣涙爾時
大智舍利弗齊整衣服偏袒右肩知法王
心善能隨順學佛法王轉正法輪是佛輔臣
持法大將憐愍衆生故欲令脱苦縛白
佛言世尊如來向者於山頂上説偈讃歎
第一智人前後經中之所未説此諸大衆
心皆渇仰涙如盛雨欲聞如來説未來佛
開甘露道彌勒名字功徳神力國土莊嚴以
何善根何戒何施何定何慧何等智力得見
彌勒於何心中修八正路舍利弗發此問
時百千天子無數梵王合掌恭敬異口同音
共發是問白佛言世尊願使我等於未
來世得見人中最大果報三界眼目光明
彌勒普爲衆生説大慈悲并八部衆亦皆
如此恭敬叉手勸請如來爾時梵王與諸
梵衆異口同音合掌讃歎而説頌曰
　　　　南無滿月　具足十力　大精進將　　　　
　　　　勇猛無畏　一切智人　超出三有　　　　
　　　　成三達智　降伏四魔　身爲法器　　　　
　　　　心如虚空　靜然不動　於有非有　　　　
　　　　於無非無　達解空法　世所讃歎　　　　
　　　　我等同心　一時歸依　願轉法輪
爾時世尊告舍利弗當爲汝等廣分別
説諦聽諦聽善思念之汝等今者以妙善
心欲問如來無上道業摩訶般若如來明
見如觀掌中菴摩勒果告舍利弗若於過
去七佛所得聞佛名禮拜供養以是因縁
淨除業障復聞彌勒大慈根本得清淨心汝
等今當一心合掌歸依未來大慈悲者我
當爲汝廣分別説彌勒佛國從於淨命無
諸諂僞檀波羅蜜尸羅波羅蜜般若波羅
蜜得不受不著以微妙十願大莊嚴得一
切衆生起柔軟心得見彌勒大慈所攝生
彼國土調伏諸根隨順佛化舍利弗四大
海水面各減少三千由旬時閻浮提地縱廣
正等十千由旬其地平淨如流璃鏡大適意
華悦可意華極大香華優曇鉢花大金葉
華七寶葉華白銀葉華華鬚柔軟状如
天繒生吉祥果香味具足軟如天綿叢林
樹華甘果美妙極大茂盛過於帝釋歡喜之
園其樹高顯高三十里城邑次比雞飛相
及皆由今佛種大善根行慈心報倶生
彼國智慧威徳五欲衆具快樂安隱亦無
寒熱風火等病無九惱苦壽命具足八
萬四千歳無有中夭人身悉長一十六丈
日日常受極妙安樂遊深禪定以爲樂器
唯有三病一者飮食二者便利三者衰老
女人年五百歳爾乃行嫁有一大城名翅
頭末縱廣一千二百由旬高七由旬七寶
莊嚴自然化生七寶樓閣端嚴殊妙莊校
清淨於窓牖間列諸寶女手中皆執眞
珠羅網雜寶莊校以覆其上密懸寶鈴聲
如天樂七寶行樹間樹渠泉皆七寶成
流異色水更相暎發交横徐逝不相妨礙
其岸兩邊純布金沙街巷道陌廣十二里
悉皆清淨猶如天園掃灑清淨有大龍
王名多羅尸棄福徳威力皆悉具足其池近
城龍王宮殿如七寶樓顯現于外常於
夜半化作人像以吉祥瓶盛香色水灑淹
塵土其地潤澤譬如油塗行人往來無有
塵坌是時世人福徳所致巷陌處處有明珠
柱光喩於日四方各照八十由旬純黄
金色其光照燿晝夜無異燈燭之明猶若
聚墨香風時來吹明珠柱雨寶瓔珞衆人
皆用服者自然如三禪樂處處皆有金銀
珍寶摩尼珠等積用成山寶山放光普照
城内人民遇者皆悉歡喜發菩提心有大夜
叉神名跋陀婆羅賒塞迦秦言
善教晝夜擁護
翅頭末城及諸人民灑掃清淨設有便利
地裂受之受已還合生赤蓮華以蔽穢氣
時世人民若年衰老自然行詣山林樹下安
樂淡泊念佛取盡命終多生大梵天上及諸
佛前其土安隱無有怨賊劫竊之患城邑
聚落無閉門者亦無衰惱水火刀兵及諸
飢饉毒害之難人常慈心恭敬和順調伏諸
根如子愛父如母愛子語言謙遜皆由
彌勒慈心訓導持不殺戒不噉肉故以此
因縁生彼國者諸根恬靜面貌端正威相
具足如天童子復有八萬四千衆寳小城以
爲眷屬翅頭末城最處其中男女大小雖
遠若近佛神力故兩得相見無所障礙夜
光摩尼如意珠華遍滿世界雨七寳花鉢
頭摩華優鉢羅華拘物頭華分陀利華曼
陀羅華摩訶曼陀羅花曼殊沙花摩訶曼殊
沙華彌布其地或復風吹迴旋空中時彼
國界城邑聚落園林浴池泉河流沼自然
而有八功徳水命命之鳥鵝鴨鴛鴦孔雀鸚
鵡翡翠舍利美音鳩鵰羅耆婆闍婆快見鳥
等出妙音聲復有異類妙音之鳥不可稱
數遊集林池金色無垢淨光明華無憂淨慧
日光明華鮮白七日香華瞻蔔六色香華百
千萬種水陸生華青色青光黄色黄光赤色
赤光白色白光香淨無比晝夜常生終無萎
時有如意果樹香美無比充滿國界香樹
金光生寶山間充滿國界出適意香普熏
一切爾時閻浮提中常有好香譬若香山
流水美好味甘除患雨澤隨時天園成熟
香美稻種天神力故一種七穫用功甚少所
收甚多穀稼滋茂無有草穢衆生福徳本事
果報入口銷化百味具足香美無比氣力
充實其國爾時有轉輪聖王名曰穰佉
有四種兵不以威武治四天下具三十二
大人相好王有千子勇猛端正怨敵自伏王
有七寳一金輪寳千輻轂輞皆悉具足二白
象寳白如雪山七胑拄地嚴顯可觀猶
如山王三紺馬寳朱鬣髦尾足下生華七
寶蹄甲四神珠寶明顯可觀長於二肘光
明雨寶適衆生願五玉女寶顏色美妙柔
軟無骨六主藏臣口中吐寶足下雨寶兩
手出寶七主兵臣宜動身時四兵如雲
從空而出千子七寶國界人民一切相視
不懷惡意如母愛子時王千子各取珍
寶於正殿前作七寶臺有三十重高
十三由旬千頭千輪遊行自在有四大寶
藏一一大藏各有四億小藏圍繞伊鉢多
大藏在乾陀羅國般軸迦大藏在彌緹羅
國賓伽羅大藏在須羅吒國穰佉大藏
在婆羅㮈國古仙山處此四大藏自然開
發顯大光明縱廣正等一千由旬滿中珍
寳各有四億小藏附之有四大龍各自守
護此四大藏及諸小藏自然踊出形如蓮
華無央數人皆共往觀是時衆寶無守護
者衆人見之心不貪著棄之於地猶如
瓦石草木土塊時人見者心生厭離各各
相謂而作是言如佛所説往昔衆生爲此
寶故共相殘害更相偸劫欺誑妄語令生死
苦縁展轉増長墮大地獄翅頭末城衆寳
羅網彌覆其上寶鈴莊嚴微風吹動其音和
雅如扣鐘磬演説歸依佛歸依法歸依僧
時城中有大婆羅門主名修梵摩婆羅門
女名梵摩拔提心性和弱彌勒託生以爲
父母雖處胞胎如遊天宮放大光明塵
垢不障身紫金色具三十二大丈夫相坐
寶蓮華衆生視之無有厭足光明晃耀不
可勝視諸天世人所未曾覩身力無量
一一節力普勝一切大力龍象不可思議毛
孔光明照耀無量無有障礙日月星宿水火
珠光皆悉不現猶如埃塵身長釋迦牟尼
佛八十肘三十
二丈脇廣二十五肘十
丈面長十二
肘半五
丈鼻高修直當于面門身相具足端
正無比成就相好一一相八萬四千好以自
莊嚴如鑄金像一一好中流出光明照千由
旬肉眼清徹青白分明常光繞身面百由旬
日月星宿眞珠摩尼七寶行樹皆悉明耀現
於佛光其餘衆光不復爲用佛身高顯如
黄金山見者自然脱三惡趣爾時彌勒諦觀
世間五欲過患衆生受苦沈沒長流在大
生死甚可憐愍自以如是正念觀察苦
空無常不樂在家厭家迫迮猶如牢獄
時蟻佉王共諸大臣國土人民持七寶臺
有千寶帳及千寶軒千億寶鈴千億寶幡寶
器千口寶甕千口奉上彌勒彌勒受已施
諸婆羅門婆羅門受已即便毀壞各共分
之諸婆羅門觀見彌勒能作大施生大
奇特心彌勒菩薩見此寶臺須臾無常知有
爲法皆悉磨滅修無常想讃過去佛清涼甘
露無常之偈
　　　　諸行無常　是生滅法　生滅滅已　　　　
　　　　寂滅爲樂
説此偈已出家學道坐於金剛莊嚴道場
龍花菩提樹下枝如寶龍吐百寶華一一
花葉作七寶色色色異果適衆生意天上
人間爲無有比樹高五十由旬枝葉四布
放大光明爾時彌勒與八萬四千婆羅門
倶詣道場彌勒即自剃髮出家學道早起出
家即於是日初夜降四種魔成阿耨多羅
三藐三菩提即説偈言
　　　　久念衆生苦　欲拔無由脱　　　　
　　　　今者證菩提　霍然無所礙　　　　
　　　　亦達衆生空　本性相如實　　　　
　　　　永更無憂苦　慈悲亦無縁　　　　
　　　　本爲救汝等　國城及頭目　　　　
　　　　妻子與手足　施人無有數　　　　
　　　　今始得解脱　無上大寂滅　　　　
　　　　當爲汝等説　廣開甘露道　　　　
　　　　如是大果報　皆從施戒慧　　　　
　　　　六種大忍生　亦從大慈悲　　　　
　　　　無染功徳得
説此偈已默而住時諸天龍鬼神王不現
其身而雨天花供養於佛三千大千世界
六變震動佛身出光照於無量應可度者
皆得見佛
爾時釋提桓因護世天王大梵天王無數天
子於花林園頭面禮足合掌勸請轉於法
輪時彌勒佛默然受請告梵王言我於長
夜受大苦惱修行六度始於今日法海
滿建法幢撃法鼓吹法蠡雨法雨正
爾當爲汝等説法諸佛所轉八聖道輪
諸天世人無能轉者其義平等直至無上
無爲寂滅爲諸衆生斷長夜苦此法甚
深難得難入難信難解一切世間無能知
者無能見者洗除心垢得萬梵行説是
語時復有他方無數百千萬億天子天女
大梵天王乘天宮殿持天花香奉獻如來
繞百千匝五體投地合掌勸請諸天伎樂不
鼓自鳴時諸梵王異口同聲而説偈言
　　　　無量無數歳　空過無有佛　　　　
　　　　衆生墮惡道　世間眼目滅　　　　
　　　　三惡道増廣　諸天路永絶　　　　
　　　　今日佛興世　三惡道殄滅　　　　
　　　　増長天人衆　願開甘露門　　　　
　　　　令衆心無著　疾疾得涅槃　　　　
　　　　我等諸梵王　聞佛出世間　　　　
　　　　今者得値佛　無上大法王　　　　
　　　　梵天宮殿盛　身光亦明顯　　　　
　　　　普爲十方衆　勸請大導師　　　　
　　　　唯願開甘露　轉無上法輪
説此偈已頭面作禮復更合掌慇懃三請
唯願世尊轉於甚深微妙法輪爲拔衆生
苦惱根栽遠離三毒破四惡道不善之業
爾時世尊爲諸梵王即便微笑出五色光默
然許之時諸天子無數大衆聞佛許可歡
喜無量遍體踊躍譬如孝子新喪慈父忽
然還活大衆歡喜亦復如是時諸天衆右
遶世尊經無數匝敬愛無厭却住一面
爾時大衆皆作是念雖復千億歳受五欲
樂不能得免三惡道苦妻子財産所不能
救世間無常命難久保我等今者於佛法
中淨修梵行作是念已復更念言設受五
欲經無數劫如無想天壽無量億歳與諸
婇女共相娯樂受細滑觸會歸磨滅墮三
惡道受無量苦所樂無幾猶如幻化蓋
不足言入地獄時大火洞然百億萬劫
受無量苦求脱叵得如此長夜苦厄難
拔今日遇佛宜勤精進時穰佉王高聲唱
言
　　　　設復生天樂　會亦歸磨滅　　　　
　　　　不久墮地獄　猶如猛火聚　　　　
　　　　我等宜時速　出家學佛道
説是語已時穰佉王與八萬四千大臣恭
敬圍繞及四天王送轉輪王至花林園龍
花樹下詣彌勒佛求索出家爲佛作禮未
擧頭頃鬚髮自落袈裟著身便成沙門」
時彌勒佛共穰佉王與八萬四千大臣諸
比丘等恭敬圍繞并與無數天龍八部入
翅頭末城足躡門閫娑婆世界六種震動閻
浮提地化爲金色翅頭末大城中央其地金
剛有過去諸佛所坐金剛寶座自然踊出
衆寶行樹天於空中雨大寶華龍王作衆
伎樂口中吐華毛孔雨華用供養佛佛於
此座轉正法輪謂是苦苦聖諦謂是集集
聖諦謂是滅滅聖諦謂是道道聖諦并爲
演説三十七品助菩提法亦爲宣説十二因
縁無明縁行行縁識識縁名色名色縁六
入六入縁觸觸縁受受縁愛愛縁取取
縁有有縁生生縁老死憂悲苦惱等爾
時大地六種震動如此音聲聞于三千大
千世界復過是數無量無邊下至阿鼻地
獄上至阿迦膩吒天時四天王各各將領
無數鬼神高聲唱言佛日出時降法雨露
世間眼目今者始開普令大地一切八部
於佛有縁皆得聞知三十三天夜摩天兜
率陀天化樂天他化自在天乃至大梵天
各各於己所統領處高聲唱言佛日出世
降注甘露世間眼目今者始開有縁之
者皆悉聞知時諸龍王八部山神樹神藥
草神水神風神火神地神城池神屋宅神
等踊躍歡喜高聲唱言復有八萬四千諸婆
羅門聰明大智於佛法中亦隨大王出家
學道復有長者名須達那今須達長者
是亦與八萬四千人倶共出家復有梨
師達多富蘭那兄弟亦與八萬四千人倶
共出家復有二大臣一名梵檀末利
二名須曼那王所愛重亦與八萬四千
人倶於佛法中出家學道轉輪王寶女
名舍彌婆帝今之毘舍佉母是也亦與八
萬四千婇女倶共出家穰佉太子名天金
色今提婆婆那長者子是亦與八萬四千
人倶共出家彌勒佛親族婆羅門子名須
摩提利根智慧今欝多羅善賢比丘尼子是
亦與六萬人倶於佛法中倶共出家穰佉
王千子唯留一人用嗣王位餘九百九十九
人亦與八萬四千人於佛法中倶共出
家如是等無量億衆見世苦惱五陰熾然
皆於彌勒佛法中倶共出家爾時彌勒佛以
大慈心語諸大衆言汝等今者不以生
天樂故亦復不爲今世樂故來至我所
但爲涅槃常樂因縁是諸人等皆於佛法中
種諸善根釋迦牟尼佛出五濁世種種呵
責爲汝説法無奈汝何教殖來縁今得
見我我今攝受是諸人等或以讀誦分別
決定修多羅毘尼阿毘曇爲他演説讃歎義
味不生嫉妬教於他人令得受持修諸
功徳來生我所或以衣食施人持戒智慧
修此功徳來生我所或以妓樂幡蓋華香
燈明供養於佛修此功徳來生我所或
以施僧常食起立僧房四事供養持八
戒齋修習慈心行此功徳來生我所或爲
苦惱衆生深生慈悲以身代受令其得
樂修此功徳來生我所或以持戒忍辱修
淨慈心以此功徳來生我所或造僧祇
四方無礙齋講設會供養飯食修此功徳
來生我所或以持戒多聞修行禪定無漏智
慧以此功徳來生我所或有起塔供養
舍利念佛法身以此功徳來生我所或有
厄困貧窮孤獨繋屬於他王法所加臨當
刑戮作八難業受大苦惱拔濟彼等令
得解脱修此功徳來生我所或有恩愛別
離朋黨諍訟極大苦惱以方便力令得和
合修此功徳來生我所説是語已稱讃
釋迦牟尼佛善哉善哉能於五濁惡世教
化如是等百千萬億諸惡衆生令修善本
來生我所時彌勒佛如是三稱讃釋迦牟尼
佛而説偈言
　　　　忍辱勇猛大導師　能於五濁不善世　　　　
　　　　教化成熟惡衆生　令彼修行得見佛　　　　
　　　　荷負衆生受大苦　今入常樂無爲處　　　　
　　　　教彼弟子來我所　我今爲汝説四諦　　　　
　　　　亦説三十七菩提　莊嚴涅槃十二縁　　　　
　　　　汝等宜當觀無爲　入於空寂本無處
説此偈已復更讃歎彼時衆生於苦惡世
能爲難事貪欲瞋恚愚癡迷惑短命人中能
修持戒作諸功徳甚爲希有爾時衆生不
識父母沙門婆羅門不知道法互相惱
害近刀兵劫深著五欲嫉妬諂佞曲濁
邪僞無憐愍心更相殺害食肉飮血不敬
師長不識善友不知報恩生五濁世
不知慚愧晝夜六時相續作惡不知厭足
純造不善五逆惡聚魚鱗相次求不知厭
九親諸族不能相濟善哉善哉釋迦牟尼佛
以大方便深厚慈悲能於苦惱衆生之中
和顏美色善巧智慧説誠實語示我當來
度脱汝等如是導師明利智慧世間希有
甚爲難遇深心憐愍惡世衆生爲拔苦
惱令得安隱入第一義甚深法性釋迦牟
尼三阿僧祇劫爲汝等故修行難行苦
行以頭布施割截耳鼻手足胑體受
諸苦惱爲八聖道平等解脱利汝等故
時彌勒佛如是開導安慰無量諸衆生等
令其歡喜彼時衆生身純是法心純是法
口常説法福徳智慧之人充滿其中天人恭
敬信受渇仰時大導師各欲令彼聞於往
昔苦惱之事復作是念五欲不淨衆苦之
本又能除捨憂慼愁恨知苦樂法皆是無
常爲説色受想行識苦空無常無我説是
語時九十六億人不受諸法漏盡意解得
阿羅漢三明六通具八解脱三十六萬天
子二十萬天女發阿耨多羅三藐三菩提心
天龍八部中有得須陀洹者種辟支佛道
因縁者發無上道心者數甚衆多不可稱
計爾時彌勒佛與九十六億大比丘衆并
穰佉王八萬四千大臣比丘眷屬圍繞如月
天子諸星宿從出翅頭末城還花林園重
閣講堂時閻浮提城邑聚落小王長者及
諸四姓皆悉來集龍花樹下花林園中爾時
世尊重説四諦十二因縁九十四億人得
阿羅漢他方諸天及八部衆六十四億恒河
沙人發阿耨多羅三藐三菩提心住不退
轉第三大會九十二億人得阿羅漢三十四
億天龍八部發三菩提心時彌勒佛説四聖
諦深妙法輪度天人已將諸聲聞弟子天
龍八部一切大衆入城乞食無量淨居天衆
恭敬從佛入翅頭未城當入城時佛現
十八種神足身下出水如摩尼珠化成光
臺照十方界身上出火如須彌山流紫
金光現大滿空化成琉璃大復現小如芥
子許泯然不現於十方踊於十方沒令
一切人皆如佛身種種神力無量變現令有
縁者皆得解脱釋提桓因三十二輔臣與欲
界諸天梵天王與色界諸天并天子天女
脱天瓔珞及以天衣而散佛上時諸天衣化
成花蓋諸天妓樂不鼓自鳴歌詠佛徳密
雨天花栴檀雜香供養於佛街巷道陌竪
諸幢幡燒諸名香其煙若雲世尊入
城時大梵天王釋提桓因合掌恭敬以偈讃
佛
　　　　正遍知者兩足尊　天人世間無與等　　　　
　　　　十力世尊甚希有　無上最勝良福田　　　　
　　　　其供養者生天上　未來解脱住涅槃　　　　
　　　　稽首無上大精進　稽首慈心大導師
東方天王提頭頼吒南方天王毘樓勒叉
西方天王毘留博叉北方天王毘沙門王
與其眷屬恭敬合掌以清淨心讃歎世
尊
　　　　三界無有比　大悲自莊嚴　　　　
　　　　體解第一義　不見衆生性　　　　
　　　　及與諸法相　同入空寂性　　　　
　　　　善住無所有　雖行大精進　　　　
　　　　無爲無足迹　我今稽首禮　　　　
　　　　慈心大導師　衆生不見佛　　　　
　　　　長夜受生死　墜墮三惡道　　　　
　　　　及作女人身　今日佛興世　　　　
　　　　拔苦施安樂　三惡道已少　　　　
　　　　女人無諂曲　皆當得止息　　　　
　　　　具足大涅槃　大悲濟苦者　　　　
　　　　施樂故出世　本爲菩薩時　　　　
　　　　常施一切樂　不殺不惱他　　　　
　　　　忍心如大地　我今稽首禮　　　　
　　　　忍辱大導師　我今稽首禮　　　　
　　　　慈悲大丈夫　自免生死苦　　　　
　　　　能拔衆生厄　如火生蓮花　　　　
　　　　世間無有比
爾時世尊次第乞食將諸比丘還至本處
入深禪定七日七夜寂然不動彌勒佛弟
子色如天色普皆端正厭生老病死多聞
廣學守護法藏行於禪定得離諸欲如鳥
出㲉
爾時釋提桓因與欲界諸天子歡喜踊躍復
説偈言
　　　　世間所歸大導師　慧眼明淨見十方　　　　
　　　　智力功徳勝諸天　名義具足福衆生　　　　
　　　　願爲我等群萌類　將諸弟子詣彼山　　　　
　　　　供養無惱釋迦師　頭陀第一大弟子　　　　
　　　　我等應得見過佛　所著袈裟聞遺法　　　　
　　　　懺悔前身濁惡劫　不善惡業得清淨
爾時彌勒佛與娑婆世界前身剛強衆生及
諸大弟子倶往耆闍崛山到山下已安詳
徐歩登狼迹山到山頂已擧足大指躡於
山根是時大地十八相動既至山頂彌勒以
手兩向擘山如轉輪王開大城門爾時梵
王持天香油潅摩訶迦葉頂油潅身已撃
大揵椎吹大法蠡摩訶迦葉即從滅盡定
覺齊整衣服偏袒右肩右膝著地長跪合
掌持釋迦牟尼佛僧迦梨授與彌勒而作
是言大師釋迦牟尼多陀阿伽度阿羅訶三
藐三佛陀臨涅槃時以此法衣付囑於我
令奉世尊時諸大衆各白佛言云何今日
此山頂上有人頭蟲短小醜陋著沙門服而
能禮拜恭敬世尊時彌勒佛訶諸大弟子
莫輕此人而説偈言
　　　　孔雀有好色　鷹鶻鷂所食　　　　
　　　　白象無量力　師子子雖小　　　　
　　　　撮食如塵土　大龍身無量　　　　
　　　　金翅鳥所搏　人身雖長大　　　　
　　　　肥白端正好　七寶瓶盛糞　　　　
　　　　汚穢不可堪　此人雖短小　　　　
　　　　智慧如練金　煩惱習久盡　　　　
　　　　生死苦無餘　護法故住此　　　　
　　　　常行頭陀事　天人中最勝　　　　
　　　　若行無與等　牟尼兩足尊　　　　
　　　　遣來至我所　汝等當一心　　　　
　　　　合掌恭敬禮
説是偈已告諸比丘釋迦牟尼世尊於五
濁惡世教化衆生千二百五十弟子中頭陀
第一身體金色捨金色婦出家學道晝夜
精進如救頭然慈愍貧苦下踐衆生恒福
度之爲法住世摩訶迦葉者此人是也説
此語已一切大衆悉爲作禮
爾時彌勒持釋迦牟尼佛僧伽梨覆右手不
遍纔掩兩指復覆左手亦掩兩指諸人怪
歎先佛卑小皆由衆生貪濁憍慢之所致耳
告摩訶迦葉言汝可現神足并説過去
佛所有經法爾時摩訶迦葉踊身虚空作
十八變或現大身滿虚空中大復現小
如葶藶子小復現大身上出水身下出火
履地如水履水如地坐臥空中身不陷墜
東踊西沒西踊東沒南踊北沒北踊南沒邊
踊中沒中踊邊沒上踊下沒下踊上沒於虚
空中化作琉璃窟承佛神力以梵音聲説
釋迦牟尼佛十二部經大衆聞已怪未曾有
八十億人遠塵離垢於諸法中不受諸
法得阿羅漢無數天人發菩提心繞佛
三匝還從空下爲佛作禮説有爲法皆悉
無常辭佛而退還耆闍崛山本所住處身上
出火入般涅槃收身舍利山頂起塔彌勒
佛歎言大迦葉比丘是釋迦牟尼佛於大衆
中常所讃歎頭陀第一通達禪定解脱三
昧是人雖有大神力而無高心能令
衆生得大歡喜常愍下賤貧苦衆生彌勒佛
歎大迦葉骨身言善哉大神徳釋師子大弟
子大迦葉於彼惡世能修其心爾時摩訶
迦葉骨身即説偈言
　　　　頭陀是寳藏　持戒爲甘露　　　　
　　　　能行頭陀者　必至不死地　　　　
　　　　持戒得生天　及與涅槃樂
説此偈已如琉璃水還入塔中爾時説法
之處廣八十由旬長百由旬其中人衆若坐
若立若近若遠各見佛在其前獨爲説
法彌勒佛住世六萬億歳憐愍衆生故令
得法眼滅度之後諸天世人闍維佛身時
轉輪王收取舍利於四天下各起八萬四
千塔正法住世六萬歳像法二萬歳汝等
宜應勤加精進發清淨心起諸善業得
見世間燈明彌勒佛身必無疑也佛説語
已尊者舍利弗尊者阿難即從座起爲佛
作禮胡跪合掌白佛言世尊當何名斯經
云何奉持之佛告阿難汝好憶持普爲
天人分別演説莫作最後斷法人耶此法
之要名一切衆生斷五逆種淨除業障報障
煩惱障修習慈心與彌勒共行如是受持
亦名一切衆生得聞彌勒佛名必免五濁世
不墮惡道經如是受持亦名破惡口業心
如蓮花定見彌勒佛經如是受持亦名慈
心不殺不食肉經如是受持亦名釋迦牟
尼佛以衣爲信經如是受持亦名若有聞
佛名決定得免八難經如是受持亦名
彌勒成佛經如是受持佛告舍利弗
佛滅度後比丘比丘尼優婆塞優婆夷天
龍八部鬼神等得聞此經受持讀誦禮拜
供養恭敬法師破一切業障報障煩惱障
得見彌勒及賢劫千佛三種菩提隨願成
就不受女人身正見出家得大解脱説是
語已時諸大衆聞佛所説皆大歡喜禮佛
而退
佛説彌勒大成佛經