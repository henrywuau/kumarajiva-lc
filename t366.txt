佛説阿彌陀經
　姚秦龜茲三藏鳩摩羅什譯　
如是我聞一時佛在舍衞國祇樹給孤
獨園與大比丘僧千二百五十人倶皆是
大阿羅漢衆所知識長老舍利弗摩訶目
乾連摩訶迦葉摩訶迦栴延摩訶拘絺
羅離婆多周梨槃陀迦難陀阿難陀羅睺
羅憍梵波提賓頭盧頗羅墮迦留陀夷摩訶
劫賓那薄倶羅阿㝹樓馱如是等諸大弟
子并諸菩薩摩訶薩文殊師利法王子阿
逸多菩薩乾陀訶提菩薩常精進菩薩與
如是等諸大菩薩及釋提桓因等無量諸天
大衆倶
爾時佛告長老舍利弗從是西方過十萬億
佛土有世界名曰極樂其土有佛號阿
彌陀今現在説法舍利弗彼土何故名爲極
樂其國衆生無有衆苦但受諸樂故名極
樂又舍利弗極樂國土七重欄楯七重羅
網七重行樹皆是四寶周匝圍繞是故彼國
名曰極樂又舍利弗極樂國土有七寶池













八功徳水充滿其中池底純以金沙布地
四邊階道金銀琉璃頗梨合成上有樓閣
亦以金銀琉璃頗梨車𤦲赤珠馬瑙而
嚴飾之池中蓮花大如車輪青色青光黄
色黄光赤色赤光白色白光微妙香潔舍利
弗極樂國土成就如是功徳莊嚴
又舍利弗彼佛國土常作天樂黄金爲地
晝夜六時天雨曼陀羅華其國衆生常
以清旦各以衣裓盛衆妙華供養他方十
萬億佛即以食時還到本國飯食經行舍
利弗極樂國土成就如是功徳莊嚴
復次舍利弗彼國常有種種奇妙雜色之鳥
白鵠孔雀鸚鵡舍利迦陵頻伽共命之鳥
是諸衆鳥晝夜六時出和雅音其音演暢
五根五力七菩提分八聖道分如是等法其
土衆生聞是音已皆悉念佛念法念僧舍
利弗汝勿謂此鳥實是罪報所生所以者
何彼佛國土無三惡趣舍利弗其佛國
土尚無三惡道之名何況有實是諸衆鳥
皆是阿彌陀佛欲令法音宣流變化所作
舍利弗彼佛國土微風吹動諸寶行樹及寶
羅網出微妙音譬如百千種樂同時倶作
聞是音者皆自然生念佛念法念僧之心
舍利弗其佛國土成就如是功徳莊嚴
舍利弗於汝意云何彼佛何故號阿彌陀
舍利弗彼佛光明無量照十方國無所障
礙是故號爲阿彌陀又舍利弗彼佛壽命
及其人民無量無邊阿僧祇劫故名阿彌
陀舍利弗阿彌陀佛成佛已來於今十劫又
舍利弗彼佛有無量無邊聲聞弟子皆阿羅
漢非是算數之所能知諸菩薩亦復如是
舍利弗彼佛國土成就如是功徳莊嚴
又舍利弗極樂國土衆生生者皆是阿鞞跋
致其中多有一生補處其數甚多非是
算數所能知之但可以無量無邊阿僧祇
劫説舍利弗衆生聞者應當發願願生
彼國所以者何得與如是諸上善人倶會
一處舍利弗不可以少善根福徳因縁得
生彼國舍利弗若有善男子善女人聞説
阿彌陀佛執持名號若一日若二日若三
日若四日若五日若六日若七日一心
不亂其人臨命終時阿彌陀佛與諸聖衆
現在其前是人終時心不顛倒即得往生
阿彌陀佛極樂國土舍利弗我見是利故
説此言若有衆生聞是説者應當發願
生彼國土
舍利弗如我今者讃歎阿彌陀佛不可思議
功徳東方亦有阿閦鞞佛須彌相佛大須
彌佛須彌光佛妙音佛如是等恒河沙數諸
佛各於其國出廣長舌相遍覆三千大千
世界説誠實言汝等衆生當信是稱讃
不可思議功徳一切諸佛所護念經
舍利弗南方世界有日月燈佛名聞光佛
大焔肩佛須彌燈佛無量精進佛如是等恒
河沙數諸佛各於其國出廣長舌相遍覆
三千大千世界説誠實言汝等衆生當信
是稱讃不可思議功徳一切諸佛所護念經」
舍利弗西方世界有無量壽佛無量相佛
無量幢佛大光佛大明佛寶相佛淨光佛
如是等恒河沙數諸佛各於其國出廣長
舌相遍覆三千大千世界説誠實言汝等
衆生當信是稱讃不可思議功徳一切諸佛
所護念經
舍利弗北方世界有焔肩佛最勝音佛難
沮佛日生佛網明佛如是等恒河沙數諸
佛各於其國出廣長舌相遍覆三千大千
世界説誠實言汝等衆生當信是稱讃不
可思議功徳一切諸佛所護念經
舍利弗下方世界有師子佛名聞佛名光
佛達摩佛法幢佛持法佛如是等恒河
沙數諸佛各於其國出廣長舌相遍覆三
千大千世界説誠實言汝等衆生當信是
稱讃不可思議功徳一切諸佛所護念經
舍利弗上方世界有梵音佛宿王佛香上













佛香光佛大焔肩佛雜色寶華嚴身佛娑羅
樹王佛寶華徳佛見一切義佛如須彌山佛
如是等恒河沙數諸佛各於其國出廣長
舌相遍覆三千大千世界説誠實言汝等
衆生當信是稱讃不可思議功徳一切諸佛
所護念經
舍利弗於汝意云何何故名爲一切諸佛
所護念經舍利弗若有善男子善女人聞
是經受持者及聞諸佛名者是諸善男子善
女人皆爲一切諸佛共所護念皆得不
退轉於阿耨多羅三藐三菩提是故舍利弗
汝等皆當信受我語及諸佛所説
舍利弗若有人已發願今發願當發願欲
生阿彌陀佛國者是諸人等皆得不退轉
於阿耨多羅三藐三菩提於彼國土若已生
若今生若當生是故舍利弗諸善男子善女
人若有信者應當發願生彼國土
舍利弗如我今者稱讃諸佛不可思議功徳
彼諸佛等亦稱説我不可思議功徳而作
是言釋迦牟尼佛能爲甚難希有之事能
於娑婆國土五濁惡世劫濁見濁煩惱
濁衆生濁命濁中得阿耨多羅三藐三菩提
爲諸衆生説是一切世間難信之法舍利弗
當知我於五濁惡世行此難事得阿耨多
羅三藐三菩提爲一切世間説此難信之
法是爲甚難佛説此經已舍利弗及諸比
丘一切世間天人阿修羅等聞佛所説歡喜
信受作禮而去
佛説阿彌陀經

　　無量壽佛　説往生淨土呪　南無阿彌多
婆夜　哆他伽哆夜　哆地夜他　阿彌唎
上
聲都婆毘　阿彌唎哆　悉耽婆毘　阿彌
唎哆　毘迦蘭哆　伽彌膩　伽伽那抧多
迦隸莎婆訶
誦此呪者阿彌陀佛常住其頂命終之後任
運往生
龍樹菩薩願生安養夢感此呪
耶舍三藏誦此呪　天平等銹法師從耶舍
三藏口受此呪其人云經本外國不來受持
呪法日夜六時各誦三七遍晨夜藻漱嚼揚
枝然香火於形象前跪合掌誦三七遍日日
恒爾即滅四重五逆十惡謗方等罪悉得除
滅現在不爲一切諸邪鬼神之所惱亂命終
之後任運往生阿彌陀國何況晝夜受持誦
讀功徳不可思議
佛説阿彌陀經卷第一