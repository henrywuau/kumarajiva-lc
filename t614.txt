坐禪三昧經卷上
　姚秦三藏鳩摩羅什譯　
　　　　導師説難遇　聞者喜亦難　　　　
　　　　大人所樂聽　小人所惡聞　　　　
　　　　衆生可愍傷　墜老死嶮路　　　　
　　　　野人恩愛奴　處畏癡不懼　　　　
　　　　世界若大小　法無有常者　　　　
　　　　一切不久留　暫現如電光　　　　
　　　　是身屬老死　衆病之所歸　　　　
　　　　薄皮覆不淨　愚惑爲所欺　　　　
　　　　汝常爲老賊　呑滅盛壯色　　　　
　　　　如華鬘枯朽　毀敗無所直　　　　
　　　　頂生王功徳　共釋天王坐　　　　
　　　　報利福弘多　今日悉安在　　　　
　　　　此王天人中　欲樂具爲最　　　　
　　　　死時極苦痛　以此可悟意　　　　
　　　　諸欲初軟樂　後皆成大苦　　　　
　　　　亦如怨初善　滅族禍在後　　　　
　　　　是身爲穢器　九孔常流惡　　　　
　　　　亦如那利瘡　絶治於醫藥　　　　
　　　　骨車力甚少　筋脈纒識轉　　　　
　　　　汝以爲妙乘　忍著無羞恥　　　　
　　　　死人所聚處　委棄滿塚間　　　　
　　　　生時所保惜　死則皆棄捐　　　　
　　　　常當念如是　一心觀莫亂　　　　
　　　　破癡倒黒暝　執炬以明觀　　　　
　　　　若捨四念止　心無惡不造　　　　
　　　　如象逸無鉤　終不順調道　　　　
　　　　今日營此業　明日造彼事　　　　
　　　　樂著不觀苦　不覺死賊至　　　　
　　　　怱怱爲己務　他事亦不閑　　　　
　　　　死賊不待時　至則無脱縁　　　　
　　　　如鹿渇赴泉　已飮方向水　　　　
　　　　獵師無慈惠　不聽飮竟殺　　　　
　　　　癡人亦如是　懃修諸事務　　　　
　　　　死至不待時　誰當爲汝護　　　　
　　　　人心期富貴　五欲情未滿　　　　
　　　　諸大國王輩　無得免此患　　　　
　　　　仙人持呪箭　亦不免死生　　　　
　　　　無常大象蹈　蟻蛭與地同　　　　
　　　　且置一切人　諸佛正眞覺　　　　
　　　　越度生死流　亦復不常在　　　　
　　　　以是故當知　汝所可愛樂　　　　
　　　　悉應早捨離　一心求涅槃　　　　
　　　　後捨身死時　誰當證知我　　　　
　　　　復得遇法寶　及以不遇者　　　　
　　　　久久佛日出　破大無明暝　　　　
　　　　以放諸光明　示人道非道　　　　
　　　　我從何所來　從何處而生　　　　
　　　　何處得解脱　此疑誰當明　　　　
　　　　佛聖一切智　久違乃出世　　　　
　　　　一心莫放逸　能破汝疑結　　　　
　　　　彼不樂實利　好著弊惡心　　　　
　　　　汝爲衆生長　當求實法相　　　　
　　　　誰能知死時　所趣從何道　　　　
　　　　譬如風中燈　不知滅時節　　　　
　　　　至道法不難　大聖指事説　　　　
　　　　説智及智處　此二不假外　　　　
　　　　汝若不放逸　一心常行道　　　　
　　　　不久得涅槃　第一常樂處　　　　
　　　　利智親善人　盡心敬佛法　　　　
　　　　厭穢不淨身　離苦得解脱　　　　
　　　　閑靜修寂志　結跏坐林間　　　　
　　　　撿心不放逸　悟意覺諸縁　　　　
　　　　若不厭有中　安睡不自悟　　　　
　　　　不念世非常　可畏而不懼　　　　
　　　　煩惱深無底　生死海無邊　　　　
　　　　度苦舡未辦　安得樂睡眠　　　　
　　　　是以當覺悟　莫以睡覆心　　　　
　　　　於四供養中　知量知止足　　　　
　　　　大怖倶未免　當宜懃精進　　　　
　　　　一切苦至時　悔恨無所及　　　　
　　　　衲衣樹下坐　如所應得食　　　　
　　　　勿爲貪味故　而自致毀敗　　　　
　　　　食過知味處　美惡都無異　　　　
　　　　愛好生憂苦　是以莫造愛　　　　
　　　　行業世界中　美惡無不更　　　　
　　　　一切已具受　當以是自抑　　　　
　　　　若在畜獸中　唌草爲具味　　　　
　　　　地獄呑鐵丸　燃熱劇迸鐵　　　　
　　　　若在薜荔中　膿吐火糞屎　　　　
　　　　涕唾諸不淨　以此爲上味　　　　
　　　　若在天宮殿　七寶宮觀中　　　　
　　　　天食蘇陀味　天女以娯心　　　　
　　　　人中務貴處　七饌備衆味　　　　
　　　　一切曾所更　今復何以愛　　　　
　　　　往返世界中　厭更苦樂事　　　　
　　　　雖未得涅槃　當懃求此利
學禪之人初至師所師應問言汝持戒淨不
非重罪惡邪不若言五衆戒淨無重罪惡邪
次教道法若言破戒應重問言汝破何戒若
言重戒師言如人被截耳鼻不須照鏡汝且
還去精懃誦經勸化作福可種後世道法因
縁此生永棄譬如枯樹雖加漑灌不生華葉
及其果實若破餘戒是時應教如法懺悔若
已清淨師若得天眼他心智即爲隨病説趣
道之法若未得通應當觀相或復問之三毒
之中何者偏重婬欲多耶瞋恚多耶愚癡多
耶云何觀相若多婬相爲人輕便多畜妻妾
多語多信顏色和悦言語便易少於瞋恨亦
少愁憂多能技術好聞多識愛著文頌善能
談論能察人情多諸畏怖心在房室好著薄
衣渇欲女色愛著臥具服飾香華心多柔軟
能有憐愍美於言語好修福業意樂生天處
衆無難別人好醜信任婦女欲火熾盛心多
悔變憙自莊飾好觀綵畫慳惜己物僥倖他
財好結親友不憙獨處樂著所止隨逐流俗
乍驚乍懼志如獼猴所見淺近作事無慮輕
志所爲趣得適意憙啼憙哭身體細軟不堪
寒苦易阻易悦不能忍事少得大喜少失大
憂自發伏匿身溫汗臭薄膚細髮多皺多白
剪爪治鬚白齒趣行憙潔淨衣學不專一好
遊林苑多情多求意著常見附近有徳先意
問訊憙用他語強顏耐辱聞事速解所爲事
業分別好醜愍傷苦厄自大好勝不受侵
𣣋憙行施惠接引善人得美飮食與人共
之不存近細志在遠大眼著色欲事不究
竟無有遠慮知世方俗觀察顏色逆探人心
美言辯慧結友不固頭髮稀疎少於睡眠坐
臥行立不失容儀所有財物能速救急尋後
悔惜受義疾得尋復憙忘惜於擧動難自改
變難得離欲作罪輕微如是種種是婬欲相
瞋恚人相多於憂惱卒暴懷忿身口麁䵃能
忍衆苦觸事不可多愁少歡能作大惡無憐
愍心憙爲鬪訟顏貌毀悴皺眉眄睞難語難
悦難事難可其心如瘡而宣人闕義論強梁
不可折伏難可傾動難親難沮含毒難吐受
誦不失多能多巧心不懶墮造事疾速持望
不語意深難知受恩能報有能聚衆自伏事
人不可沮敗能究竟事難可干亂少所畏難
譬如師子不可屈伏一向不迴直造直進憶
念不忘多慮思惟誦習憶持能多施與小利
不迴爲師利根離欲獨處少於婬欲心常懷
勝愛著斷見眼常惡視眞實言語説事分了
少於親友爲事堅著堅憶不忘多於筋力肩
胸姝大廣額齊髮心堅難伏疾得難忘能自
離欲憙作重罪如是種種是瞋恚相愚癡人
相多疑多悔懶墮無見自滿難屈憍慢難受
可信不信非信而信不知恭敬處處信向多
師輕躁無羞搪突作事無慮反教渾戻不
擇親友不自修飾好師異道不別善惡難受
易忘鈍根懈怠訶謗行施心無憐愍破壞法
橋觸事不了瞋目不視無有智巧多求悕望
多疑少信憎惡好人破罪福報不別善言不
能解過不受誨喩親離憎怨不知禮節憙作
惡口鬚髮爪長齒衣多垢爲人驅役畏處不
畏樂處而憂憂處而喜悲處反笑笑處反悲
牽而後隨能忍苦事不別諸味難得離欲爲
罪深重如是種種是愚癡相
若多婬欲人不淨法門治若多瞋恚人慈心
法門治若多愚癡人思惟觀因縁法門治若
多思覺人念息法門治若多等分人念佛法
門治諸如是等種種病種種法門治
　　第一治貪欲法門
婬欲多人習不淨觀從足至髮不淨充滿髮
毛爪齒薄皮厚皮血肉筋脈骨髓肝肺心脾腎
胃大腸小腸屎尿洟唾汗涙垢坋膿腦胞膽
水微膚脂肪腦膜身中如是種種不淨復
次不淨漸者觀青瘀膖脹破爛血流塗漫臭
膿噉食不盡骨散燒焦是謂不淨觀復次多
婬人有七種愛或著好色或著端正或著儀
容或著音聲或著細滑或著衆生或都愛
著若著好色當習青瘀觀法黄赤不淨色等
亦復如是若著端正當習膖脹身散觀法若
著儀容當觀新死血流塗骨觀法若著音聲
當習咽塞命斷觀法若著細滑當習骨見
及乾枯病觀法若愛衆生當習六種觀若都
愛著一切遍觀或時作種種更作異觀是名
不淨觀問曰若身不淨如臭腐屍者何從生
著若著淨身臭腐爛身亦當應著若不著臭
身淨身亦應不著二身等故若求二實淨倶
不可得人心狂惑爲顛倒所覆非淨計淨若
倒心破便得實相法觀便知不淨虚誑不眞
復次死屍無火無命無識無有諸根人諦知
之心不生著以身有暖有命有識諸根完具
心倒惑著復次心著色時謂以爲淨愛著心
息即知不淨若是實淨應當常淨而今不然
如狗食糞謂之爲淨以人觀之甚爲不淨是
身内外無一淨處若著身外身外薄皮擧身取
之纔得如㮈是亦不淨何況身内三十六物
復次推身因縁種種不淨父母精血不淨合
成既得爲身常出不淨衣服床褥亦臭不淨
何況死處以是當知生死内外都是不淨此
下
經本至
二門初
復次觀亦有三品或初習行或已習行或
久習行若初習行當教言作破皮想除却
不淨當觀赤骨人繁意觀行不令外念外
念諸縁攝念令還若已習行當教言想却皮
肉盡觀頭骨不令外念外念諸縁攝念令還
若久習行當教言身中一寸心却皮肉繋意
五處頂額眉間鼻端心處如是五處住意觀
骨不令外念外念諸縁攝念令還常念觀心
心出制持若心疲極住念所縁捨外守住譬
如獼猴被繋在柱極乃住息所縁如柱念
如繩鎖心喩獼猴亦如乳母常觀嬰兒不令
墮落行者觀心亦復如是漸漸制心令住縁
處若心久住是應禪法若得禪定即有三相
身體和悦柔軟輕便白骨流光猶如白珂心
得靜住是爲觀淨是時便得色界中心是
名初學禪法得色界心心應禪法即是色界
法心得此法身在欲界四大極大柔軟快
樂色澤淨潔光潤和悦謂悦樂二者向者
骨觀白骨相中光明遍照淨白色三者心住
一處是名淨觀除肉觀骨故名淨觀如上三
相皆自知之他所不見上三品者初習行先
未發意已習行三四身修久習行百年身學
　　第二治瞋恚法門
若瞋恚偏多當學三種慈心法門或初習行
或已習行或久習行若初習行者當教言慈
及親愛云何親及願與親樂行者若得種種
身心快樂寒時得衣熱時得涼飢渇得飮食
貧賤　得富貴行極時得止息如是種種樂願
親愛得繋心在慈不令異念異念諸縁攝之
令還若已習行當教言慈及中人云何及中
人而與樂行者若得種種身心快樂願中
人得繋心在慈不令異念異念諸縁攝之令
還若久習行當教言慈及怨憎云何及彼而
與其樂行者若得種種身心快樂願怨憎得
得與親同同得一心心大清淨親中怨等廣
及世界無量衆生皆令得樂周遍十方靡不
同等大心清淨見十方衆生皆如自見在心
目前了了見之受得快樂是時即得慈心三
昧問曰親愛中人願令得樂怨憎惡人云何
憐愍復願與樂答曰應與彼樂所以者何
其人更有種種好清淨法因我今云何豈可
以一怨故而沒其善復次思惟是人過去世
時或是我親善豈以今瞋更生怨惡我當忍
彼是我善利又念行法仁徳含弘慈力無量
此不可失復思惟言若無怨憎何因生忍生
忍由怨怨則我之親善復次瞋報最重衆惡
中上無有過是以瞋加物其毒難制雖欲燒
他實是自害復自念言外被法服内習忍行
是謂沙門豈可惡聲縱此變色憋心復次五
受陰者衆苦林藪受惡之的苦惱惡來何由
可免如刺刺身苦刺無量衆怨甚多不可
得除當自守護著忍革屣如佛言曰
　　　　以瞋報瞋　瞋還著之　瞋恚不報　　　　
　　　　能破大軍　能不瞋恚　是大人法　　　　
　　　　小人瞋恚　難動如山　瞋爲重毒　　　　
　　　　多所殘害　不得害彼　自害乃滅　　　　
　　　　瞋爲大瞑　有目無覩　瞋爲塵垢　　　　
　　　　染汚淨心　如是瞋恚　當急除滅　　　　
　　　　毒蛇在室　不除害人　如是種種　　　　
　　　　瞋毒無量　常習慈心　除滅瞋恚
　　是爲慈三昧門
　　第三治愚癡法門
若愚癡偏多當學三種思惟法門或初習行
或已習行或久習行若初習行當教言生縁
老死無明縁行如是思惟不令外念外念諸
縁攝之令還若已習行當教言行縁識識縁
名色名色縁六入六入縁觸觸縁受受縁愛
愛縁取取縁有如是思惟不令外念外念諸
縁攝之令還若久習行當教言無明縁行行
縁識識縁名色名色縁六入六入縁觸觸縁
受受縁愛愛縁取取縁有有縁生生縁老死
如是思惟不令外念外念諸縁攝之令還問
曰一切智人是有明一切餘人是無明是
中云何無明答曰無明名一切不知此中無
明能造後世有有者無無者有棄諸善取諸
惡破實相著虚妄如無明相品中説
　　　　不明白益法　不知道徳業　　　　
　　　　而作結使因　如火鑚燧生　　　　
　　　　惡法而心著　遠棄於善法　　　　
　　　　奪衆生明賊　去來明亦劫　　　　
　　　　常樂我淨想　計於五陰中　　　　
　　　　苦習盡道法　亦復不能知　　　　
　　　　種種惱險道　盲人入中行　　　　
　　　　煩惱故業集　業故苦流迴　　　　
　　　　不應取而取　應取而反棄　　　　
　　　　馳闇逐非道　蹴株而躃地　　　　
　　　　有目而無慧　其喩亦如是　　　　
　　　　是因縁滅故　智明如日出
如是略説無明乃至老死亦如是問曰佛法
中因縁甚深云何癡多人能觀因縁答曰二
種癡人一如牛羊二種種邪見癡惑闇蔽
邪見癡人佛爲此説當觀因縁以習三昧
　　第四治思覺法門
若思覺偏多當習阿那般那三昧法門有三
種學人或初習行或已習行或久習行若初
習行當教言一心念數入息出息若長若短
數一至十若已習行當教言數一至十隨息
入出念與息倶止心一處若久習行當教
言數隨止觀轉觀清淨阿那般那三昧六
種門十六分云何爲數一心念入息入息至
竟數一出息至竟數二若未竟而數爲非數
若數二至九而誤更從一數起譬如算人一
一爲二二二爲四三三爲九問曰何以故數
答曰無常觀易得故亦斷諸思覺故得一心
故身心生滅無常相似相續難見入息出息
生滅無常易知易見故復次心繋在數斷諸
思諸覺思覺者欲思覺恚思覺惱思覺親
里思覺國土思覺不死思覺欲求淨心入正
道者先當除却三種麁思覺次除三種細
思覺除六覺已當得一切清淨法譬如採
金人先除麁石砂然後除細石砂次第得
細金砂問曰云何爲麁病云何爲細病答
曰欲瞋惱覺是三名麁病親里國土及不死
覺是三名細病除此覺已得一切清淨法問
曰未得道者結使未斷六思覺強從心生亂
云何能除答曰心厭世間正觀能遮而未能
拔後得無漏道能拔結使根本何謂正觀
　　　　見多欲人求欲苦　得之守護是亦苦　　　　
　　　　失之憂惱亦大苦　心得欲時無滿苦　　　　
　　　　欲無常空憂惱因　衆共有此當覺棄　　　　
　　　　譬如毒蛇入人室　不急除之害必至　　　　
　　　　不定不實不貴重　種種欲求顛倒樂　　　　
　　　　如六神通阿羅漢　教誨欲覺弟子言　　　　
　　　　汝不破戒戒清淨　不共女人同室宿　　　　
　　　　欲結毒蛇滿心室　纒綿愛喜不相離　　　　
　　　　既知身戒不可毀　汝心常共欲火宿　　　　
　　　　汝是出家求道人　何縁縱心乃如是　　　　
　　　　父母生養長育汝　宗親恩愛共成就　　　　
　　　　咸皆涕泣戀惜汝　汝能捨離不顧念　　　　
　　　　而心常在欲覺中　共欲嬉戲無厭心　　　　
　　　　常樂欲火共一處　歡喜愛樂不暫離
如是種種呵欲覺如是種種正觀除欲覺問
曰云何滅瞋恚覺答曰
　　　　從胎中來生常苦　是中衆生莫瞋惱　　　　
　　　　若念瞋惱慈悲滅　慈悲瞋惱不相比　　　　
　　　　汝念慈悲瞋惱滅　譬如明闇不同處　　　　
　　　　若持淨戒念瞋恚　是人自毀破法利　　　　
　　　　譬如諸象入水浴　復以泥土塗坌身　　　　
　　　　一切常有老病死　種種鞭笞百千苦　　　　
　　　　云何善人念衆生　而復加益以瞋惱　　　　
　　　　若起瞋恚欲害彼　未及前人先自燒　　　　
　　　　是故常念行慈悲　瞋惱惡念内不生　　　　
　　　　若人常念行善法　是心常習佛所念　　　　
　　　　是故不應念不善　常念善法歡樂心　　　　
　　　　今世得樂後亦然　得道常樂是涅槃　　　　
　　　　若心積聚不善覺　自失己利并害他　　　　
　　　　是謂不善彼我失　他有淨心亦復沒　　　　
　　　　譬如阿蘭若道人　擧手哭言賊劫我
有人問言誰劫汝答言財賊我不畏我不
聚財求世利誰有財賊能侵我我集善根諸
法寶覺觀賊來破我利財賊可避多藏處劫
善賊來無處避如是種種呵瞋恚如是種種
正觀除瞋恚覺
問曰云何除惱覺
　　　　答曰衆生百千種　諸病更互恒來惱　　　　
　　　　死賊捕伺常欲殺　無量衆苦自沈沒　　　　
　　　　云何善人復加惱　讒謗謀害無慈仁　　　　
　　　　未及傷彼被殃身　俗人起惱是可恕　　　　
　　　　此事世法惡業因　亦不自言我修善　　　　
　　　　求清淨道出家人　而生瞋恚懷嫉心　　　　
　　　　清冷雲中放毒火　當知此惡罪極深　　　　
　　　　阿蘭若人興嫉妬　有阿羅漢他心智　　　　
　　　　教誡苦責汝何愚　嫉妬自破功徳本　　　　
　　　　若求供養當自集　諸功徳本莊嚴身　　　　
　　　　若不持戒禪多聞　虚假染衣壞法身　　　　
　　　　實是乞兒弊惡人　云何求供養利身　　　　
　　　　飢渇寒熱百千苦　衆生常困此諸惱　　　　
　　　　身心苦厄無窮盡　云何善人加諸惱　　　　
　　　　譬如病瘡以針刺　亦如獄囚考未決　　　　
　　　　苦厄纒身衆惱集　云何慈悲更令劇
如是種種呵惱覺如是種種正觀除惱覺
問曰云何除親里覺
答曰應如是念世界生死中自業縁牽何者
是親何者非親但以愚癡故横生著心計爲
我親過去世非親爲親未來世非親爲親今
世是親過去非親譬如鳥栖暮集一樹晨飛
各隨縁去家屬親里亦復如是生世界中各
各自異心縁會故親縁散故踈無有定實因
縁果報共相親近譬如乾沙縁手團握縁捉
故合縁放故散父母養子老當得報子蒙懷
抱養育故應報若順其意則親若逆其意是
賊有親不能益而反害有非親無損而大益
人以因縁故而生愛愛因縁故而更斷譬如
畫師作婦女像還自愛著此亦如是自生染
著染著於外過去世中汝有親里今世於汝
復何所作汝亦不能益過去親過去親不益
汝兩不相益空念之爲是親非親世界中不
定無邊如阿羅漢教新出家戀親弟子言如
惡人吐食更欲還噉汝亦如是汝已得出家
何以還欲愛著是剃髮染衣是解脱相汝著
親里不得解脱還爲愛所繋三界無常流轉
不定若親非親雖今親里久久則滅如是十
方衆生迴轉親里無定是非我親人欲死時
無心無識直視不轉閉氣命絶如墮闇坑是
時親里家屬安在若初生時先世非親今強
和合作親若當死時復非親如是思惟不當
著親如人兒死一時三處父母倶時啼哭誑
天上父母妻子人中亦爲誑龍中父母亦
爲誑如是種種正觀除親里覺
問曰云何除國土覺答曰行者若念是國土
豐樂安隱多諸好人恒爲國上覺繩所牽將
去罪處覺心如是若有智人不應念著何以
故國土種種過罪所燒時節轉故亦有飢餓
身疲極故一切國土無常安者復次老病死
苦無國不有從是間身苦去得彼處身苦一
切國土去無不苦假有國土安隱豐樂而有
結惱心生苦患是非好國土能除雜惡國土
能薄結使令心不惱是謂好國土一切衆生
有二種苦身苦心苦常有苦惱無有國土無
此二惱復次有國土大寒有國土大熱有國
土飢餓有國土多病有國土多賊有國土王
法不理如是種種國土之惡心不應著如是
正觀除國土覺
問曰云何除不死覺答曰應教行者若好家
生若種族子才技力勢勝人一切莫念何
以故一切死時不觀老少貴賤才技力勢
是身是一切憂惱諸因縁因自見少多壽若
得安隱是爲癡人何以故是謂憂惱因依
是四大四大造色如四毒蛇共不相應誰得
安隱者出息期入是不可信復次人睡時欲
期必覺是事難信受胎至老死事恒來求死
時節言常不死云何可信譬如殺賊拔刀注
箭常求殺人無憐愍心人生世間死力最大
一切無勝死力強者若過去世第一妙人無
能脱此死者現在亦無大智人能勝死者亦
非軟語求非巧言誑可得避脱亦非持戒精
進能却此死以是故當知人常危脆不可怙
恃莫信計常我壽久活是諸死賊常將人
去不付老竟然後當殺如阿羅漢教諸覺所
惱弟子言汝何以不知厭世入道何以作此
覺有人未生便死有生時死者有乳餔時有
斷乳時有小兒時有盛壯時有老時一切時
中間死法界譬如樹華華時便墮有果時
墮有未熟時墮是故當知勤力精進求安
隱道大力賊共住不可信此賊如虎巧覆藏
身如是死賊常求殺人世界所有空如水泡
云何當言待時入道何誰能證言汝必老可
得行道譬如嶮岸大樹上有大風下有大水
崩其根土誰當信此樹得久住者人命亦如
是少時不可信父如穀子母如好田先世因
縁罪福如雨澤衆生如糓生死如收刈種種
諸天子人王智徳如天王佐天鬪破諸阿須
倫軍種種受樂極高大明還沒在黒闇以
是故莫信命活言我今日當作此明後當作
是如是正觀種種除不死覺如是先除麁
思覺却後除細思覺心清淨生得正道一
切結使盡從是得安隱處是謂出家果心得
自在三業第一清淨不復受胎讀種種經多
聞是時得報果如是得時不空破魔王軍
便得第一勇猛名稱世界中煩惱將去是不
名健能破煩惱賊滅三毒火涼樂清淨涅槃
林中安隱高枕種種禪定根力七覺清風四
起顧念衆生沒三毒海徳妙力如是乃名
爲健如是等散心當念阿那般那學六種法
斷諸思覺以是故念數息
問曰若餘不淨念佛四等觀中亦得斷思
覺何以故獨數息答曰餘觀法寛難失故
數息法急易轉故譬如放牛以牛難失故守
之少事如放獼猴易失故守之多事此亦如
是數息心數不得少時他念少時他念則
失數以是故初斷思覺應數息已得數法當
行隨法斷諸思覺入息至竟當隨莫數一出
息至竟當隨莫數二譬如負債人債主隨逐
初不捨離如是思惟是入息是還出更有
異出息是還入更有異是時知入息異出息
異何以故出息暖入息冷問曰入出息是
一息何以故出息還更入故譬如含水水暖
吐水水冷冷者還暖暖者還冷故答曰不
爾内心動故有息出出已即滅鼻口引外則
有息入入故息滅亦無將出亦無將入復次
少壯老人少者入息長壯者入出息等老者
出息長是故非一息復次臍邊風發相似相
續息出至口鼻邊出已便滅譬如𭬟嚢中
風開時即滅若以口鼻因縁引之則風入是
從新因縁邊生譬如扇衆縁合故則有風是
時知入出息因縁而有虚誑不眞生滅無常
如是思惟出息從口鼻因縁引之而有入息
因縁心動令生而惑者不知以爲我息息者
是風與外風無異地水火空亦復如是是五
大因縁合故生識識亦如是非我有也五陰
十二入十八持亦復如是如是知之逐息入
息出是以名隨已得隨法當行止法止法者
數隨心極住意風門念入出息問曰何以故
止答曰斷諸思覺故心不散故數隨息時心
不定心多劇故止則心閑少事故心住一處故
念息出入譬如守門人門邊住觀人入出止
心亦爾知息出時從臍心胸咽至口鼻息入
時從口鼻咽胸心至臍如是繋心一處是名
爲止復次心止法中住觀入息時五陰生滅
異出息時五陰生滅異如是心亂便除却一
心思惟令觀増長是名爲觀法捨風門住離
麁觀法離麁觀法知息無常此名轉觀觀五
陰無常亦念入息出息生滅無常見初頭息
無所從來次觀後息亦無跡處因縁合故有
因縁散故無是名轉觀法除滅五蓋及諸
煩惱雖先得止觀煩惱不淨心雜今此淨法
心獨得清淨復次前觀異學相似行道念息
入出今無漏道相似行善有漏道是謂清淨
復次初觀身念止分漸漸一切身念止次行
痛心念止是中非清淨無漏道遠故今法念
止中觀十六行念入出息得煖法頂法忍法
世間第一法苦法忍乃至無學盡智是名清
淨是十六分中初入息分六種安那般那行
出息分亦如是一心念息入出若長若短譬
如人怖走上山若擔負重若上氣如是比是
息短若人極時得安息歡喜又如得利從獄
中出如是爲息長一切息隨二處若長若
短處是故言息長息短是中亦行安那般那
六事念諸息遍身亦念息出入悉觀身中諸
出息入息覺知遍至身中乃至足指遍諸毛孔
如水入沙息出覺知從足至髮遍諸毛孔亦
如水入沙譬如𭬟嚢入出皆滿口鼻風入出
亦爾觀身周遍見風行處如藕根孔亦如魚
網復心非獨口鼻觀息入出一切毛孔及九
孔中亦見息入息出是故知息遍諸身除諸
身行亦念入出息初學息時若身懈怠睡眠
體重悉除棄之身輕柔軟隨禪定心受喜亦
念息入出除懈怠睡眠心重得心輕柔軟
隨禪定心受喜復次入息念止中竟次行痛
念止已得身念止實今更得痛念止實受喜
復次已知身實相今欲知心心數法實相是
故受喜亦念息入出愛樂亦念息入出是喜
増長名爲樂復次初心中生悦是名喜後遍
身喜是名樂復次初禪二禪中樂痛名喜三
禪中樂痛名受樂受諸心行亦念息入出諸
心生滅法心染法心不染法心散法心攝法
心正法心邪法如是等諸心相名爲心行心
作喜時亦念息入出先受喜自生不故作念
心故作喜問曰何以故故作喜答曰欲治二
種心或散心或攝心如是作心得出煩惱是
故念法心作喜復次若心不悦勸勉令喜心
作攝時亦念息入出設心不定強伏令定如
經中説心定是道心散非道心作解脱時亦
念息入出若意不解強伏令解譬如羊入蒼
耳蒼耳著身人爲漸漸出之心作解脱諸煩
惱結亦復如是是名心念止作解脱觀無常
亦念息入出觀諸法無常生滅空無吾我生
時諸法空生滅時諸法空滅是中無男無女
無人無作無受是名隨無常觀觀有爲法出
散亦念息入出無常是名出散諸有爲法現
世中出從過去因縁和合故集因縁壞故散
如是隨觀是名出散觀觀離欲結亦念息入
出心離諸結是法第一是名隨離欲觀觀盡
亦念息入出諸結使苦在在處盡是處安隱
是名隨盡觀觀棄捨亦念息入出諸染愛煩
惱身心五陰諸有爲法棄捨是第一安隱如
是觀是名隨法意止觀是名十六分
　　第五治等分法門
第五法門治等分行及重罪人求索佛如是
人等當教一心念佛三昧念佛三昧有三種
人或初習行或已習行或久習行若初習行
人將至佛像所或教令自往諦觀佛像相好
相相明了一心取持還至靜處心眼觀佛
像令意不轉繋念在像不令他念他念攝之
令常在像若心不住師當教言汝當責心由
汝受罪不可稱計無際生死種種苦惱無不
更受若在地獄呑飮洋銅食燒鐵丸若在畜
生食糞噉草若在餓鬼受飢餓苦若在人中
貧窮困厄若在天上失欲憂惱常隨汝故令
我受此種種身惱心惱無量苦惱今當制汝
汝當隨我我今繋汝一處我終不復爲汝所
困更受苦毒也汝常困我我今要當以事困
汝如是不已心不散亂是時便得心眼見佛
像相光明如眼所見無有異也如是心住是
名初習行者思惟是時當更念言是誰像相
則是過去釋迦牟尼佛像相如我今見佛形
像像亦不來我亦不往如是心想見過去佛
初降神時震動天地有三十二相大人相一
者足下安平立二者足下千輻輪三者指長
好四者足跟廣五者手足指合縵網六者足
趺高平好七者伊尼延鹿𨄔八者平住手過
膝九者陰馬藏相十者尼倶盧陀身十一者
一一孔一一毛生十二者毛生上向而右旋
十三者身色勝上金十四者身光面一丈十
五者皮薄好十六者七處滿十七者兩腋下
平好十八者上身如師子十九者身大好端
直二十者肩圓好二十一者四十齒二十二
者齒白齊密等而根深二十三者四牙白而
大二十四者頬方如師子二十五者味中得
上味二十六者舌大廣長而薄二十七者梵
音深遠二十八者迦蘭頻伽聲二十九者眼
紺青色三十者眼𥇒如牛王三十一者頂髮
肉骨成三十二者眉間白毛長好右旋復次
八十種小相一者無見頂二者鼻直高好孔
不現三者眉如初生月紺琉璃色四者耳好
五者身如那羅延六者骨際如鉤鎖七者身
一時迴如象王八者行時足去地四寸而印
文現九者爪如赤銅色薄而潤澤十者膝圓
好十一者身淨潔十二者身柔軟十三者身
不曲十四者指長圓纖十五者指紋如畫雜
色莊嚴十六者脈深不現十七者踝深不現
十八者身潤光澤十九者身自持不委陀二
十者身滿足三月受胎
二月生二十一者容儀備足二
十二者住處安如牛王
立不動二十三者威振一切
二十四者一切樂觀二十五者面不長二十
六者正容貌不撓色二十七者脣如頻婆果
色二十八者面圓滿二十九者響聲深三十
者臍圓深不出三十一者毛處處右旋三十
二者手足滿三十三者手足如意舊言内外
握者是三
十四者手足文明直三十五者手文長三
十六者手文不斷三十七者一切惡心衆生
見者皆得和悦色三十八者面廣姝三十九
者面如月四十者衆生見者不怖不懼四十
一者毛孔出香風四十二者口出香氣衆生
遇者樂法七日四十三者儀容如師子四十
四者進止如象王四十五者行法如鵞王四
十六者頭如磨陀羅果此果不
圓不長四十七者聲分
滿足聲有六十種
分佛皆具足四十八者牙利四十九者無
漢
名故不
得出也五十者舌大而赤五十一者舌薄五十
二者毛純紅色色淨潔五十三者廣長眼五
十四者孔門滿九孔門相
具足滿五十五者手足赤白如
蓮華色五十六者腹不見不出五十七者不
凸腹五十八者不動身五十九者身重六
十者大身六十一者身長六十二者手足
滿淨六十三者四邊遍大光光明自照而
行六十四者等視衆生六十五者不著教化
不貪弟子六十六者隨衆聲滿不減不過六
十七者隨衆音聲而爲説法六十八者語言
無礙六十九者次第相續説法七十者一切
衆生目不能諦視相知盡七十一者視無厭
足七十二者髮長好七十三者髮好七十四
者髮不亂七十五者髮不破七十六者髮柔
軟七十七者髮青毘琉璃色七十八者髮絞
上七十九者髮不稀八十者胸有徳字手足
有吉字光明徹照無量世界初生行七歩發
口演要言出家勤苦行菩提樹下降伏魔軍
後夜初明成等正覺光相分明遠照十方靡
不周遍諸天空中弦歌供養散華雨香一切
衆生咸敬無量獨歩三界還顧轉身如象王
迴觀視道樹初轉法輪天人得悟以道自證
得至涅槃佛身如是感發無量專心念佛不
令外念外念諸縁攝之令還如是不亂是時
便得見一佛二佛乃至十方無量世界諸佛色
身以心想故皆得見之既得見佛又聞説法
言或自請問佛爲説法解諸疑網既得佛念
當復念佛功徳法身無量大慧無崖底智
不可計徳多陀阿伽度多陀秦言如阿伽度言解亦
言實語又言諸餘聖人安隱
道來佛如是來復次更
不來後有中也阿犁魯迷
反呵阿犁秦言賊
呵言殺佛以忍
辱爲鎧精進爲堅牢禪定爲弓智
慧爲箭殺憍慢等賊故名殺賊三藐無灼
反三佛陀三
藐
秦言眞實三佛陀言一切覺覺苦因習涅槃因道
正解見四實不可轉了盡無餘故言眞實覺一切鞞伽除夜
反
遮羅那鞞伽秦言明遮羅那言善行明三明也行清
淨之行以之獨成無師大覺故言明善行也三
般那秦言
滿成宿伽陀秦言善解亦名善自
得又言善説無患路伽憊皮
拜
反路加秦言智智者知世因知
盡道故名世智世智知世也阿耨多羅秦言無上
善法聖智
示導一切大徳無量梵魔衆聖莫有
及者何況能過佛尊徳大故言無上富樓沙曇藐富
樓
沙秦言大丈夫曇藐言可言可化丈夫調御師佛以大
慈大悲大智故有時軟美語有時苦切語或以親教以
此調御令不失道故名佛
爲可化丈夫調御師法也舍賒
音多都餓
反提婆魔㝹
舍喃奴甘反秦言天人師盡能解脱
一切人煩惱常住不退上法佛婆伽婆
過去未來現在行不行知行盡不盡一切諸法菩提樹下一
切了了知故名佛婆伽婆言有大名聲復次婆名女根婆名
吐永棄女根
故女根吐也
爾時復念二佛神徳三四五佛乃至無量盡虚
空界皆悉如是復還見一佛能見一佛作十
方佛能見十方佛作一佛能令一色作金銀
水精毘琉璃色隨人意樂悉令見之爾時惟
觀二事虚空佛身及佛功徳更無異念心
得自在意不馳散是時得成念佛三昧若心
馳散念在五塵若在六覺者當自勗勉剋勵
其心強制伏之如是思惟人身難得佛法難
遇故曰衆明日爲最諸智佛爲最所以者何
佛興大悲常爲一切故頭目髓腦救濟衆生
何可放心不專念佛而孤負重恩若佛不出
世則無人道天道涅槃之道若人香華供養
以骨肉血髓起塔供養未若行人以法供養
得至涅槃雖然猶負佛恩設當念佛空無所
獲猶應勤心專念不忘以報佛恩何況念佛
得諸三昧智慧成佛而不專念是故行者常
當專心令意不散既得見佛請質所疑是
名念佛三昧除滅等分及餘重罪
坐禪三昧經卷上

坐禪三昧經卷下
　姚秦三藏鳩摩羅什譯　
爾時行者雖得一心定力未成猶爲欲界煩
惱所亂當作方便進學初禪呵棄愛欲云何
呵棄觀欲界過欲爲不淨種種不善當念初
禪安隱快樂觀欲云何知欲無常功徳怨家
如幻如化空無所得念之未得癡心已亂何
況已得婬欲纒覆天上樂處猶不常安何況
人中人心著欲無有厭足如火得薪如海呑
流如頂生王雖雨七寶王四天下帝釋分座
猶不如足如那睺沙姓也轉金輪王爲欲
所逼墮蟒蛇中又如仙人食果衣草隱居深
山被髮求道猶復不免欲賊所壞欲樂甚少
怨毒甚多著欲之人惡友相近善人踈遠欲
爲毒酒愚惑醉死欲爲欺誑走使愚人疲苦
萬端不得自在唯有離欲身心安隱快樂無
極欲無所得如狗齩枯骨求欲勤勞極苦乃
得得之甚難失之甚易如假借須臾勢不得
久如夢所見恍惚即滅欲之爲患求之既
苦得之亦苦多得多苦如火得薪多益多熾
欲如搏肉衆鳥競逐以要言之如蛾赴火如
魚呑鉤如鹿逐聲如渇飮醎水一切衆生爲
欲致患無苦不至是故當知欲爲毒害當求
初禪滅斷欲火行者一心精懃信樂令心増
進意不散亂觀欲心厭除結惱盡得初禪定
離欲盛火得清涼定如熱得蔭如貧得富是
時便得初禪喜覺思惟禪中種種功徳觀分
別好醜便得一心
問曰修行禪人得一心相云何可知答曰面
色悦澤徐行靖正不失一心目不著色神徳
定力不貪名利撃破憍慢其性柔軟不懷毒害
無復慳嫉直信心淨論議不諍身無欺誑易
可與語柔軟慚愧心常在法懃修精進持戒
完具誦經正憶念隨法行意常喜悦瞋處不
瞋四供養中不淨不受淨施則受知量止足
寤起輕利能行二施忍辱除邪論議不自滿
言語尠少謙恪恭敬上中下座善師善知識
常親近隨順飮食知節不著欲味樂獨靜
處若苦若樂心忍不動無怨無競不喜鬪訟
如是等種種相得知一心相此覺觀二事





亂禪定心如水澄靜波蕩則濁行者如是内
已一心覺觀所惱如極得息如睡得安是時
次第無覺無觀生清淨定内淨喜樂得入二
禪心靜默然本所不得今得此喜是時心觀
以喜爲患如上覺觀行無喜法乃離喜地得
賢聖所説樂一心諦知念護得入三禪已棄
喜故諦知憶念樂護聖人言樂護餘人難捨
樂中第一過此以往無復樂也是故一切聖
人於一切淨地中説慈爲第一樂樂則是患
所以者何第一禪中心不動轉以無事故有
動則有轉有轉則有苦是故三禪以樂爲患
復以善妙捨此苦樂先棄憂喜除苦樂意護
念清淨得入第四禪不苦不樂護清淨念一
心是故佛言護最清淨第一名第四禪以
第三禪樂動故名之爲苦是故四禪除滅苦
樂名不動處漸觀空處破内外色想滅有對
想不念種種色想觀無量空處常觀色過念
空處定上妙功徳習念是法逮得空處念無
量識處觀空處過念無量識處功徳習念是
法逮得識處念無所有處觀識處過念無所
有處功徳習念是法便得無所有處念非有
想非無想處若一切想其患甚多若病若瘡
若無想是愚癡處是故非有想非無想是第
一安隱善處觀無所有處過念非有想非無
想功徳習念是法便得非有想非無想處或
有行者先從初地乃至上地復於上地習行
慈心先自得樂破瞋恚毒次及十方無量衆
生是時便得慈心三昧悲心憐愍衆生之苦
能破衆惱廣及無量衆生是時便得悲心三
昧能破不悦令無量衆生皆得喜悦是時便
得喜心三昧能破苦樂直觀十方無量衆生
是時便得護心三昧二禪亦復如是三禪四
禪除喜次學五通身能飛行變化自在行者
一心欲定精進定一心定慧定一心觀身常
作輕想欲成飛行若大若小以欲定過爲大
以欲定減爲小此
二倶患精進翹懃常能一心思惟輕觀如能
浮人心力強故而不沈沒亦如猿猴從高上
墮心力強故身無痛患此亦如是欲力精進
力一心力慧力令其廣大而身更小便能運
身
復次觀身空界常習此觀欲力精進力一心
力慧力極爲廣大便能擧身如大風力致重
達遠此亦如是初當自試離地一尺二尺漸
至一丈還來本處如鳥子學飛小兒學行思
惟自審知心力大必能至遠學觀四大除却
地大但觀三大心念不散便得自在身無罣
礙如鳥飛行當復學習遠作近想是故近滅
遠出復能變化諸物如觀木地種除却餘種
此木便變爲地所以者何木有地種分故水
火風空金銀寶物悉皆如是何以故木有諸
種分故是初神通根本四禪有十四變化心
初禪二果一者初禪二者欲界二禪三果一
者二禪二者初禪三者欲界三禪四果一者
三禪二者二禪三者初禪四者欲界四禪五
果一者四禪二者三禪三者二禪四者初
禪五者欲界餘通如摩訶衍論中説世尊
弟子習學五法門志求涅槃有二種人或好
定多以快樂故或好智多畏苦患故定多者
先學禪法後學涅槃智多者直趣涅槃直趣
涅槃者未斷煩惱亦未得禪專心不散直求
涅槃越愛等諸煩惱是名涅槃身實無常苦
不淨無我以身顛倒故常樂我淨以是故
事事愛著其身是則底下衆生行者欲破顛
倒故當習四念止觀觀身種種多諸苦患
從因縁生故無常種種惱故苦身有三十六
物故不淨以不得自在故無我習如是觀觀
内身觀外身觀内外身習如是觀是謂身念
止身實相如是何故於此而起顛倒愛著此
身諦思惟念身邊樂痛以愛樂痛故著此身
當觀樂痛實不可得云何不得因衣食故致
樂樂過則苦生非實樂故如患瘡苦以藥塗
治痛止爲樂以大苦故謂小苦爲樂非實樂
也復次以故苦爲苦新苦爲樂如擔重易
肩而以新重爲樂非實常樂也如火性熱
無暫冷時若是實樂不應有不樂或曰外
事是樂因縁不必是樂或時樂因或時苦因
若使心法與愛相應爾時是樂與恚相應爾時
是苦與癡相應不苦不樂以此推之可知
有樂無樂答曰無也婬欲不應是樂何以
故若婬欲在内不應外求女色外求女色當
知婬苦若婬是樂不應時時棄若棄不應是
樂於大苦中以小苦爲樂也如人應死全命
受鞭以是爲樂欲心熾盛以欲爲樂老時厭
欲知欲非樂若實樂相不應生厭如是種種
因縁欲樂相實不可得樂失則苦佛言樂
痛應觀苦苦痛應觀樂如箭在體不苦不樂
應觀生滅無常是謂痛念止當知心受苦樂
受不苦不樂云何心是心無常從因縁生故
生滅不住相似生故但顛倒故謂是爲一本
無今有已有還無是故無常觀知心空云何
爲空從因縁生有眼有色可見憶念欲見如
是等和合眼識生如日愛珠有日有珠有
乾草牛屎衆縁和合於是火生一一推求火
不可得縁合有火眼識亦爾不住眼中亦非
色中住不兩中間住無有住處亦復不無是
故佛言如幻如化現在心觀過去心或苦或
樂或不苦不樂心各各異各各滅有欲心無
欲心亦如是各各異各各滅觀内心觀外心
觀内外心亦如是是名心念止復次觀心爲
屬誰觀想思惟念欲等諸心相應法不相應
法諦觀其主主不可得何以故從因縁生故
無常無常故苦苦故不自在不自在故無主
無主故空前別觀身痛心法不可得今更總
觀四念止中主不可得離此處求亦不可得
若常不可得無常亦不可得若常應當常苦
常樂亦不應忘若常有神者無殺惱罪亦無
涅槃若身是神無常身滅神亦應滅亦無後
世亦無罪福如是遍觀無主諸法皆空不自
在因縁合故生因縁壞故滅如是縁合法是
名法念止若行者得法念止厭世間空老病
死法都無少許常樂我淨我於此空法復何
所求應當入涅槃最善法中住建精進力得
深舍摩陀故深舍摩陀者住心一
處名也此土無是名是時得深舍摩
陀住第四法念止中觀諸法相皆苦無樂無
樂是實餘者妄語苦因愛等諸煩惱及業
是非天非時非塵等種種妄語中生是煩惱
及業出生此苦是苦入涅槃時一切滅盡非
色無色界及世界始世界始外道謂一切有法之
初色爲世界始外道
謂涅槃也以此有始能
化作萬物即名造化也等種種妄語能滅此苦正
見等八直是涅槃道非餘外道苦行種種
空持戒空禪定空智慧何以故佛法中戒定
慧三法合行能入涅槃譬如人立平地持好弓
箭能射殺怨賊三法合行亦如是戒爲平地
禪定爲快弓智慧爲利箭三事備足能殺煩
惱賊以是故外道輩不得涅槃行者是時作
四法縁觀縁如射博觀苦四種因縁生故無
常身心惱故苦無一可得故空無作無受故
無我觀習四種煩惱有漏業和合故集相
似果生故因是中得一切行故生非相似果
相續故縁觀盡四種一切煩惱覆故閉除煩
惱火故滅一切法中第一故妙世間過去故
出觀道四種能到涅槃故道不顛倒故正一
切聖人去處故跡得脱世愁惱故離如是觀
者得無漏相似法名爲煖法云何名煖常
懃精進故名煖法諸煩惱薪無漏智火燒火
欲出初相名爲煖法譬如鑚火初鑚煙出是
名煖是爲涅槃道初相佛弟子中有二種
人一者多好一心求禪定是人有漏道二者
多除愛著好實智慧是人直趣涅槃入煖法
中有煖相者深得一心實法鏡到無漏界邊
鏡中像似面界邊
非中故以爲喩行者是時大得安隱自念我定
當得涅槃見此道故如人穿井得至濕泥
知當得水不久如人撃賊賊已退散自知得
勝意中安隱如人怖死人欲知活不當先
試之以杖打身若隱胗脈起者知是有煖
必可得活亦如聽法人思惟喜悦心著是時
心熱行者如是有煖法故名爲有煖亦名能
得涅槃分善根是善根法有十六行四諦縁
六地中一智慧一切無漏法基野人能行安
隱於無漏踈故名爲野人案
梵本爾先言凡夫人非是名有煖法増進轉
上更名頂法如乳變爲酪是人觀法實相
我當得苦脱心愛是法是爲眞法能除種種
苦患及老病死是時思惟此法誰説是佛世
尊從是得佛寶中信心清淨大歡喜悦若無
此法一切煩惱誰當能遮我當云何得實智
慧少許明從是得法寶中信心清淨大歡喜
悦若我不得佛弟子輩好伴云何當得實智
慧少許明從是得僧寶中信心清淨大歡喜
悦是三寶中得一心清淨合實智慧是頂善
根亦名頂法亦名能得涅槃分善根如波
羅延經中説
　　　　佛寶法僧寶　誰有少信淨　　　　
　　　　是名頂善根　汝曹一心持
云何爲少信於佛菩薩辟支佛阿羅漢邊爲
少於野人邊爲多復次此可破可失是故名少
如法句説
　　　　芭蕉生實死　竹生實亦然　　　　
　　　　騾有子則死　小人得養死　　　　
　　　　破失非利故　小人得名譽　　　　
　　　　白淨分失盡　乃至頂法墮
復次未斷諸結使未得無漏無量慧心以是
故名少復次懃精進一心入涅槃道中更了
了觀五陰四諦十六行是時心不縮不悔不
退愛樂入忍是名忍善根忍何等隨四諦
行是名爲忍是善根三種上中下三時云何
名忍觀五陰無常苦空無我心忍不退是名
忍復次觀諸世間盡苦空無有樂是苦因
習愛等諸煩惱是習智縁盡是名上法更
無有上八直道能令行人得至涅槃更無有
上如是信心不悔不疑忍是名忍是中更
有忍種種結使種種煩惱疑悔來入心中不
能令破譬如石山種種風水不能漂動是故
名忍是事得名眞好野人如佛説法句中
　　　　世界正見上　誰有得多者　　　　
　　　　乃至千萬歳　終不墮惡道
是世間正見是名爲忍善根是人多増進一
心極厭世界行欲了了四諦相作證趣涅槃
如是一心中是名世間第一法一時住四行
無常苦空無我觀一諦苦法忍共縁故何以
故觀欲界五受陰無常苦空無我是中心忍
入慧亦是相應心心數法是名苦法忍身
業口業及心不相應諸行現在未來世一切
無漏法初門是名苦法忍法無漏法
忍信受也次第生苦
法智苦法忍斷結使苦法智作證譬如一人
刈一人束亦如利刀斫竹得風即偃忍智
功夫故是事得辦欲界繋見苦斷十結得得
爾時異等智得無漏智未得無漏慧得是時
成就一智等智未
來成就第二心中成就法智苦智等
智過第三心第四心成就四智苦智法智比
智等智習盡道法智中一一智増離欲
人知他心智成就増苦比忍苦比智斷十八
結是四心苦諦能得習法忍習法智斷欲
界繋七結習比忍習比智斷色無色界繋
十三結盡法忍盡法智斷欲界繋七結盡比
忍盡比智斷色無色界繋十二結道法忍道
法智斷欲界繋八結道比忍道比智斷色無
色界繋十四結道比智是名須陀般那下子
上子
實知諸法相是十六心能十五心中利根名
隨法行鈍根名隨信行是二人未離欲名初
果向先未斷結得十六心名須陀般那若先
斷六品結得十六心名息忌陀伽迷秦言
一來若
先斷九品結得十六心名阿那迦迷秦言
不來先
未離欲斷八十八結故名須陀般那復次無
漏果善根得得故名須陀般那利根名見得
鈍根名信愛思惟結未斷餘殘七世生若思
惟結三種斷名家家三世生聖道八分三十
七品名流流向涅槃隨是流行故名須陀般
那是爲佛初功徳子惡道得脱三結斷三
毒薄名息忌陀伽迷復次欲界結九種上上
上中
上下中上中中中
下下上下中下下見諦斷思惟斷若凡夫人先以
有漏道斷欲界繋六種結入見諦道十六心
中得名息忌陀伽迷若八種斷入見諦道第
十六心中一種名息忌陀伽迷果向呵那伽
迷若佛弟子得須陀般那單斷三結欲得息
忌陀伽迷是思惟斷欲界繋九種結六種斷
是名息忌陀伽迷八種斷是名一種息忌陀
伽迷果向阿那伽迷若凡夫人先斷欲界繋
九種結入見諦道第十六心中名阿那伽迷
若得息忌陀伽迷進斷三種思惟結第九解
脱道名阿那伽迷阿那伽迷有九種今世必
入涅槃阿那迦迷中陰入涅槃阿那迦迷生
已入涅槃阿那伽迷懃求入涅槃阿那伽迷
不懃求入涅槃阿那伽迷上行入涅槃阿那
伽迷至阿迦尼吒入涅槃阿那伽迷到無色
定入涅槃阿那伽迷身證阿那伽迷行向阿
羅漢阿那伽迷色無色界九種結以第九無
礙道金剛三昧破一切結第九解脱道盡智
修一切善根是名阿羅漢果是阿羅漢有九
種退法不退法死法守法住法必知法不壞法
慧脱共脱濡智濡進行五種法退是名退法
利智利進行五種法不退是名不退法濡智
濡進利厭思惟自殺身是名死法濡智大進
自護身是名守法中智中進不増不減處中
而住是名住法少利智懃精進能得不壞心
解脱是名必知法利智大進初得不壞心解
脱是名不壞法不能入諸禪未到地中諸漏
盡是名慧解脱得諸禪亦得滅禪諸漏盡是
名共解脱有阿羅漢一切有爲法常厭滿足
更不求功徳待時入涅槃有阿羅漢求四禪
四無色定四等心八解脱八勝處十一切入
九次第六神通願智阿蘭若那三昧秦言無諍阿
蘭若言無事
或言空寂舊言須菩提常行空寂行非也自是無諍行耳
無諍者將護衆生不令起諍於我耳起諍如舍利弗目
連夜入陶屋中宿致
拘迦離起諍者是也超越三昧熏禪三解脱門及
放捨放捨者三脱門空無願無相空無
願無相即十二門念反著者也更作利智懃
精進入如是諸禪功徳是名得不退法不壞
法若佛不出世無佛法無弟子時是時離欲
人辟支佛出辟支佛有三種上中下下者本
得須陀般那若息忌陀伽迷是須陀般那於
第七世生人中是時無佛法不得作弟子復
不應八世生是時作辟支佛若息忌陀伽迷
二世生是時無佛法不得作弟子復不應三
世生是時作辟支佛有人願作辟支佛種辟
支佛善根時無佛法善根熟爾時厭世出家
得道名辟支佛是名中辟支佛有人求佛道
智力進力少以因縁退如舍利
弗是也是時佛不出
世無佛法亦無弟子而善根行熟作辟支佛
有相好若少若多厭世出家得道是名上辟
支佛於諸法中智慧淺入名阿羅漢中入名
辟支佛深入名佛如遙見樹不能分別枝
小近能分別枝不能分別華葉到樹下盡能
分別知樹枝葉華實聲聞能知一切諸行
無常一切諸法無主唯涅槃善安隱聲聞能
如是觀不能分別深入深知辟支佛少能分
別亦不能深入深知佛知諸法分別究暢
深入深知也如波羅奈國王夏暑熱時處高
樓上坐七寶床令青衣磨牛頭栴檀香塗身
青衣臂多著釧摩王身時釧聲滿耳王甚患
之教次第令脱釧少聲微唯獨一釧寂然
無聲王時悟曰國家臣民宮人婇女多事
多惱亦復如是即時離欲獨處思惟得辟支
佛鬚髮自落著自然衣從樓閣去以己神足
力出家入山如是因縁中品辟支佛也
若行者求佛道入禪先當繋心專念十方三
世諸佛生身莫念地水火風山樹草木天地
之中有形之類及諸餘法一切莫念但念諸
佛生身處在虚空譬如大海清水中央金山
王須彌如夜闇中然大火如大施祠中七寶
幢佛身如是有三十二相八十種好常出無
量清淨光明於虚空相青色中常念佛身相
如是行者便得十方三世諸佛悉在心目前
一切悉見三昧若心餘處縁還攝令住念在
佛身是時便見東方三百千萬千萬億種無
量諸佛如是南方西方北方四維上下隨所
念方見一切佛如人夜觀星宿百千無量種
星宿悉見菩薩得是三昧除無量劫厚罪令
薄薄者令滅得是三昧已當念佛種種無量
功徳一切智一切解一切見一切徳得大慈
大悲自在自初出無明㲉四無畏五眼十力
十八不共法能除無量苦救老死畏與常樂
涅槃佛有如是等種種無量功徳作是念已
自發願言我何時當得佛身佛功徳巍巍如
是復作大誓過去一切福現在一切福盡持
求佛道不用餘報復作是念一切衆生甚可
憐愍諸佛身功徳巍巍如是衆生云何更求
餘業而不求佛譬如貴家盲子墮大深坑飢
窮困苦食糞食泥父甚愍之爲求方便拯之
於深坑食之以上饌行者念言佛二種身
功徳甘露如是而諸衆生墮生死深坑食諸
不淨以大悲心我當拯濟一切衆生令得佛
道度生死岸以佛種種功徳法味悉令飽滿
一切佛法願悉得之聞誦持問觀行得果爲
作階梯立大要誓被三願鎧外破魔衆内撃
結賊直入不迴如是三願比無量諸願願皆
住之爲度衆生得佛道故如是念如是願是
爲菩薩念佛三昧
行菩薩道者於三毒中若婬欲偏多先自觀
身骨肉皮膚筋脈流血肝肺腸胃屎尿涕唾
三十六物九想不淨專心内觀不令外念外
念諸縁攝之令還如人執燭入雜穀倉種種
分別豆麥黍粟無不識知復次觀身六分堅
爲地分濕爲水分熱爲火分動爲風分孔爲
空分知爲識分亦如屠牛分爲六分身首
四支各自異處身有九孔常流不淨革嚢盛
屎常作是觀不令外念外念諸縁攝之令還
若得一心意生厭患求離此身欲令速滅早
入涅槃是時當發大慈大悲以大功徳拔濟
衆生興前三願以諸衆生不知不淨起諸罪
垢我當拔置於甘露地復次欲界衆生樂著
不淨如狗食糞我當度脱至清淨道復次我
當學求諸法實相不有常不無常非淨非不
淨我當云何著此不淨觀不淨智從因縁
生如我法者當求實相云何厭患身中不淨
而取涅槃當如大象度駛流水窮盡源底得
實法相滅入涅槃豈可如獼猴諸兎畏怖駛
流趣自度身我今當學如菩薩法行不淨觀
除却婬欲廣化衆生令離欲患不爲不淨觀
所厭沒復次既觀不淨則厭生死當觀淨門
繋心三處鼻端眉間額上當於是中開一寸
皮淨除血肉繋心白骨不令外念外念諸縁
攝之令還著三縁中恒與心鬪如二人相撲
行者若勝心則不如制之令住是名一心若
以厭患起大悲心愍念衆生爲此空骨遠離
涅槃入三惡道我當懃力作諸功徳教化衆
生令解身相空骨以皮覆實聚不淨爲衆生
故徐當分別此諸法相有少淨想心生愛
著不淨想多心生厭患有出法相故生實
法諸法實相中無淨無不淨亦無閉亦無出
觀諸法等不可壞不可動是名諸法實相出
過
羅漢
法也行菩薩道者若瞋恚偏多當行慈心念東
方衆生慈心清淨無怨無恚廣大無量見諸
衆生悉在目前南西北方四維上下亦復如
是制心行慈不令外念外念異縁攝之令還
持心目觀一切衆生悉見了了皆在目前若
得一心當發願言我以涅槃實清淨法度脱
衆生使得實樂行慈三昧心如此者是菩薩
道住慈三昧以觀諸法實相清淨不壞不動
願令衆生得此法利以此三昧慈念東方一
切衆生使得佛樂十方亦爾心不轉亂是謂
菩薩慈三昧門
問曰何不一時總念十方衆生答曰先念一
方一心易得然後次第周遍諸方問曰人有
怨家恒欲相害云何行慈欲令彼樂答曰慈
是心法出生於心先從所親所親轉増乃及
怨家如火燒薪盛能然濕問曰或時衆生遭
種種苦或在人中或地獄中菩薩雖慈彼那
得樂答曰先從樂人取其樂相令彼苦人得
如彼樂如敗軍將怖懼失膽視彼敵人皆謂
勇士問曰行慈三昧有何善利答曰行者自
念出家離俗應行慈心又思惟言食人信施
宜行利益如佛所言須臾行慈是隨佛教則
爲入道不空受施復次身著染服心應不染
慈三昧力能令不染復次我心行慈於破法
世我有法人非法衆中我有法人如法無
惱慈定力故菩薩行道趣甘露門種種熱惱
慈涼冷樂如佛所言人熱極時入清涼池樂
復次被大慈鎧遮煩惱箭慈爲法藥消怨結
毒煩惱燒心慈能除滅慈爲法梯登解脱臺
慈爲法船渡生死海貧善法財慈爲上寶行
趣涅槃慈爲道糧慈爲駿足度入涅槃慈爲
猛將越三惡道能行慈者消伏衆惡諸天善
神常隨擁護問曰若當行人得慈三昧云何
不失而復増益答曰學戒清淨善信倚樂學
諸禪定一心智慧樂處閑靜常不放逸少欲知
足行順慈教節身少食減損睡眠初夜後夜
思惟不廢省煩言語默然守靜坐臥行住知
時消息不令失度致疲苦極調和寒溫不令
惱亂是謂益慈復次以佛道樂涅槃之樂與
一切人是名大慈行者思惟現在未來大人
行慈利益一切我亦被蒙是我良祐我當行
慈畢報施恩復更念言大徳慈心愍念一切
以此爲樂我亦當爾念彼衆生令得佛樂涅
槃之樂是爲報恩復次慈力能令一切心得
快樂身離熱惱得清涼樂持行慈福念安一
切以報其恩復次慈有善利斷瞋恚法開名
稱門施主良田生梵天因住離欲處除却怨
對及鬪諍根諸佛稱揚智人愛敬能持淨戒
生智慧明能聞法利功徳醍醐決定好人出
家猛力消滅諸惡罵辱不善慈報能伏結集
悦樂生精進法富貴根因辦智慧府誠信庫
藏諸善法門致稱譽法敬畏根本佛正眞道
若人持惡向還自受其殃五種惡語非時語
非實語非利語非慈語非軟語是五惡語不
能傾動一切毒害亦不能傷譬如小火不能
熱大海此下應出優填
王持五百發箭如毘羅經中優填王阿婆
陀那説有二夫人一名無比二名舍迷婆帝
無比誹謗舍迷婆帝舍迷婆帝有五百直人
王以五百箭欲一一射殺之舍迷婆帝語諸
直人在我後立是時舍迷婆帝入慈三昧王
挽弓射之箭墮足下第二箭還向王脚下王
大驚怖復欲放箭舍迷婆帝語王言止止夫
婦之義是故相語若放此箭當直破汝心王
時恐畏投弓捨射問言汝有何術答言我無
異術我是佛弟子入慈三昧故也是慈三昧
略説有三種縁生縁法縁無縁諸未得道是
名生縁阿羅漢辟支佛是名法縁諸佛世尊
是名無縁是故略説慈三昧門
行菩薩道者於三毒中若愚癡偏多當觀十
二分破二種癡内破身癡外破衆生癡思惟
念言我及衆生倶在厄難常生常老常病常
死常滅常出衆生可憐不知出道從何得脱
一心思惟生老病死從因縁生當復思惟何
因縁生一心思惟生因縁有有因縁取取因
縁愛愛因縁受受因縁觸觸因縁六入六入
因縁名色名色因縁識識因縁行行因縁
無明如是復思惟當何因縁滅生老死一
心思惟生滅故老死滅有滅故生滅取滅故
有滅愛滅故取滅受滅故愛滅觸滅故受滅
六入滅故觸滅名色滅故六入滅識滅故名
色滅行滅故識滅癡滅故行滅此中十二分
云何無明分不知前不知後不知前後不知
内不知外不知内外不知佛不知法不知僧
不知苦不知習不知盡不知道不知業不知
果不知業果不知因不知縁不知因縁不知
罪不知福不知罪福不知善不知不善不知
善不善不知有罪法不知無罪法不知應近
法不知應遠法不知有漏法不知無漏法不
知世間法不知出世間法不知過去法不知
未來法不知現在法不知黒法不知白法不
知分別因縁法不知六觸法不知實證法如
是種種不知不慧不見闇黒無明是名無明
無明縁行云何名行行有三種身行口行意
行云何身行入息出息是身行法所以者何
是法屬身故名身行云何口行有覺有觀是
作覺觀已然後口語若無覺觀則無言説是
謂口行云何意行痛名世界人所著三種痛痛應爲
受受則隨界受苦樂上界所無故
宜言受想出
家所患也痛想是意法繋屬意故是名意
行復次欲界繋行色界繋行無色界繋行復
次善行不善行不動行云何善行欲界一切
善行亦色界三地云何不善行諸不善法云
何不動行第四禪有漏善行及無色定善有
漏行是名行行因縁識云何名識六種識
界眼識乃至意識是名六識識因縁名色云
何爲名無色四分痛想行識是謂名云何爲
色一切色四大及造色是謂色云何四大地
水火風云何地堅重相者地濡濕相者水
熱相者火輕動相者風餘色可見有對無對
是名造色名色和合是謂名色名色因縁六
入云何六入内六入眼内入乃至意内入是
名六入六入因縁觸云何觸六種觸界眼觸
乃至意觸云何眼觸眼縁色生眼識三法和
合是名眼觸乃至意觸亦如是觸因縁受云
何受三種受樂受苦受不苦不樂受云何樂
受愛使云何苦受恚使云何不苦不樂受
癡使復次樂受生樂住樂滅苦苦受生苦住
苦滅樂不苦不樂受不知苦不知樂受因縁
愛云何愛眼觸色生愛乃至意觸法生愛愛
因縁取云何取欲取見取戒取我語取取因
縁有云何有三種有欲有色有無色有下從
阿鼻大泥梨上至他化自在天是名欲有及
其能生業云何色有從下梵世上至阿迦尼
吒天是名色有云何無色有從虚空乃至非
有想非無想處是名無色有有因縁生云何
生種種衆生處處生出有受陰得持得入得
命是名生生因縁老死云何老齒落髮白多
皺根熟根破氣噎身僂拄杖行歩陰身朽故
是名老云何死一切衆生處處退落墮滅斷
死失壽命盡是名死先老後死故名老死
是中十二因縁一切世間非無因縁邊非天
邊非人邊非種種等邪縁邊出菩薩觀十二
因縁繋心不動不令外念外念諸縁攝之令
還觀十二分生三世中前生今生後生菩薩
若得心住當觀十二分空無有主癡不知我
作行行不知我從癡有但無明縁故行生如
草木種從子芽出子亦不知我生芽芽亦不
知從子出乃至老死亦復如是是十二分中
一一觀知無主無我如外草木無主但從倒
見計有吾我問曰若無吾我無主無作云何
去來言説死此生彼答曰雖無吾我六情作
因六塵作縁中生六識三事和合故觸法生
念知諸業由是去來言説從是有生死譬如
日愛珠因日乾牛屎和合方便故火出五
陰亦爾因此五陰生後世五陰出非此五陰
至後世亦不離此五陰得後世五陰五陰但
從因縁出譬如穀子中芽出是子非芽亦非
餘芽邊生非異非一得後世身亦爾譬如樹
未有莖節枝葉華實得時節因縁華葉具足
善惡行報亦復如是種子壞故非常非一芽
莖葉等生故不斷不異死生相續亦復如是
行者謂法無常苦空無我自生自滅知因愛
等有知因滅是盡知盡是道以四種智知十
二分是正見道衆生爲縛著所誑如人有無
價寶珠不別其眞爲他欺誑是時菩薩發大
悲心我當作佛以正眞法化彼衆生令見正
道問曰如摩訶衍般若波羅蜜中言諸法不
生不滅空無所有一相無相是名正見云何
言無常等觀名爲正見答曰若摩訶衍中説
諸法空無相云何言無常苦空等不實若言
不生不滅空是實相者不應言無相汝言前
後不相應復次佛説四顛倒無常中常顛倒
亦有道理一切有爲無常何以故因縁生故
無常因無常縁所生果云何常先無而今有
已有便無一切衆生皆見無常内有老病死
外見萬物凋落云何言無常不實問曰我
不言有常爲實無常爲不實我言有常無常
倶是不實何以故佛言空中有常無常二事
不可得若著此二事是倶顛倒答曰汝言不
與法相應何以故言無法云何復言二倶顛
倒一切空無所有是爲實不顛倒若我破有
常著無常我法應破而不實我有常顛倒破
故觀無常何以故無常力能破有常如毒能
破餘毒如藥除病藥亦倶去當知藥妙能除
病故若藥不去後藥爲病此亦如是若無常
法著應當破不實故我不受無常法云何破
佛言苦是四眞諦中言實苦誰能使樂苦
因是實因誰能令非因苦盡是實盡誰能令
不盡盡道是實道誰能令非道如日或可令
冷月或可令熱風可令不動是四眞諦終不
可動轉汝於摩訶衍中不能了但著言聲摩
訶衍中諸法實相實相不可破無有作者若
可破可作此非摩訶衍如月初生一日二日
其生時甚微細有明眼人能見指示不見者
此不見人但視其指而迷於月明者語言癡
人何以但視我指指爲月縁指非彼月汝亦
如是言音非實相但假言表實理汝更著言
聲闇於實相行若得如是正知見觀十二
分和合爲因果二分果時十二分爲苦諦因
時十二分爲習諦因滅是盡諦見因果盡是
道諦四種觀果無常苦空無我四種觀因集
因縁生問曰果有四種但名苦諦餘者無
諦名也答曰若言無常諦復疑苦諦亦疑
無我諦亦疑一種難處復次若言無常諦無
咎空非我諦亦無咎若無常苦空無我諦於
説爲重故是故於四説一問曰苦有何異相
於三中獨得名答曰苦是一切衆生所厭患
衆生所怖畏無常不爾或有人爲苦所逼思
得無常無有欲得苦者問曰有人欲得捉刀
自殺針炙苦藥入賊如是種種非求苦也答
曰非爲欲得苦欲存大樂畏苦故取死苦
爲第一患樂爲第一利以是故離實苦得快
樂是故佛以果分獨名苦諦非無常空無我
諦是於四諦中了了實智慧不疑不悔是名
正見思惟是事種種増益故是名正覺除邪
命攝四種邪語離餘四種邪語攝四種正語
除邪命攝身三種業除餘三種邪業名正業
離餘種種邪命是名正命如是觀時精進是
正方便是事念不散是名正念是事思惟不
動是名正定正覺如王七事隨從是名道
諦是事一心實信不動是名信根一心精懃
求道是名精進根一心念不忘失是名念根
心住一處亦不馳散是名定根思惟分別無
常等覺是名慧根是名増長得力是名五
力問曰八正道中皆説慧念定等根力中
何以重説答曰隨入行時初得小利是時名
爲根是五事増長得力是時得名爲力初入
無漏見諦道中是功徳名八正道入思惟道
時名七覺意初入道中觀念身痛心法常一
心念是名四念止如是得善法味四種精懃
是名四正懃如是欲精進定慧初門懃精進
求如意自在是名四神足雖名四念止四正
懃四神足五根等皆攝隨行時初後少多行
地縁各各得名譬如四大各各有四大但多
得名若地種多水火風少處名爲地大水火
風亦如是如是三十七品中各各有諸品如
四念止中有四正勤四神足五根五力七覺八
道等如是觀十二分四諦行四念止四正懃
四神足五根五力七覺意八正道其心安樂
復以此法度脱衆生一心誓願精進求佛是
時心中思惟觀念我了了觀知此道不應取
證有二事力故未入涅槃一者大悲不捨衆
生二者深知諸法實相諸心心數法從因縁
生我今云何隨此不實當自思惟欲入深觀
十二因縁知因縁是何法復更思惟是四種
縁因縁次第縁縁縁増上縁五因爲因縁
除過去現在阿羅漢最後心餘過去現在心
心數法是次第縁縁縁増上縁縁一切法復
自思惟言若法先因縁中有則不應言是法
因縁生若無亦不應言因縁中生生有半無
亦不應因縁生云何有因縁若法未生若
過去心心數法失云何能作次第縁若佛法
中妙法無縁涅槃云何爲縁縁若諸法實無
性有法不可得若因縁果生因此有彼是
説則不然若因縁中各各別若和合一處是
果不可得云何因縁邊出果因縁中無果
故若因縁中先無果而出者何以不非因縁
邊出果二倶無故果屬因縁因縁邊出是因
縁不自在屬餘因縁是果屬餘因縁云何不
自在因縁能生果是故果不從因縁有亦
不從非因縁有則爲非果果無故縁與非縁
亦無也
問曰佛言十二因縁無明縁諸行汝云何
言無因果答曰先以被答不應更難若難
者更當答佛言眼因色縁癡邊生邪憶念癡
是無明是中無明何所依住若依眼邪若
色中若識邪不應依眼住若依眼住不應
待色常應癡若依色住不應待眼是則外癡
何豫我事若依識住識無色無對無觸無
分無處無明亦爾云何可住是故無明非内
非外非兩中間不從前世來亦不住後世非
東西南北四維上下來無有實法無明性爾
了無明性則變爲明一一推之癡不可得云
何無明縁行如虚空不生不滅不有不盡本
性清淨無明亦如是不生不滅不有不盡本
性清淨乃至生縁老死亦爾菩薩如是觀十
二因縁知衆生虚誑繋在苦患易度耳諸法
若有實相難可得度思惟如是則破愚癡若
菩薩心多思覺常念阿那波那入時出時數
一乃至十一一心不令馳散菩薩從此門得
一心除五蓋欲行菩薩見道應行三種忍法
生忍柔順法忍無生忍云何生忍一切衆生
或罵或打或殺種種惡事心不動轉不瞋不
恚不唯忍之而更慈悲此諸衆生求諸好事
願一切得心不捨放是時漸得解諸法實
相如氣熏著譬如慈母愛其赤子乳哺養育
種種不淨不以爲惡倍加憐念欲令得樂行
者如是一切衆生作種種惡淨不淨行心不
増惡不退不轉復次十方無量衆生我一人
應當悉度使得佛道心忍不退不悔不却不
懈不厭不畏不難是生忍中一心繋念三種
思惟不令外念外念諸縁攝之令還是名生
忍云何柔順法忍菩薩既得生忍功徳無量
知是功徳福報無常是時厭無常自求常福
亦爲衆生求常住法一切諸法色無色法可
見不可見法有對無對法有漏無漏有爲無
爲上中下法求其實相實相云何非有常非
無常非樂非不樂非空非不空非有神非無
神何以故非有常因縁生故先無今有故已
有還無故是故非有常云何非無常業報
不失故受外塵故因縁増長故非無常云
何非樂新苦中生樂想故一切無常性故縁
欲生故是故非樂云何非不樂樂有受故
欲染生故求樂不惜身故是非不樂云何
非空内外入各各受了了故有罪福報故
一切衆生信故是故非空云何非不空和合
等實故分別求不可得故心力轉故是故非
不空云何非有神不自在故第七識界不可
得故神相不可得故是故非有神云何非無
神有後世故得解脱故各各我心生不計餘
處故是故非無神如是不生不滅不不生不
不滅非有非無不受不著言説悉滅心行處
斷如涅槃性是法實相於此法中信心清淨
無滯無礙軟知軟信軟進是謂柔順法忍云
何無生法忍如上實相法中智慧信進増長
根利是名無生法忍譬如聲聞法中煖法頂
法智慧信精進増長得忍法忍者忍涅槃忍
無漏法故名爲忍新得新見故名爲忍法忍
亦如是時解脱阿羅漢不得無生智増進廣
利轉成不時解脱得無生智無生法忍亦如
是未得菩薩果得無生法忍得菩薩眞行果
是名菩薩道果是時得般舟三昧於衆生中
得大悲入般若波羅蜜門爾時諸佛便受其
號墮生佛界中爲諸佛所念一切重罪薄
薄者滅三惡道斷常生天上人中名不退
轉到不動處末後肉身盡入法身中能作種
種變化度脱一切衆生具足六度供養諸佛
淨佛國土教化衆生立十地中功徳成滿次
第得阿耨多羅三藐三菩提爲菩薩禪法中
初門
　　　　行者定心求道時　常當觀察時方便　　　　
　　　　若不得時無方便　是應爲失不爲利　　　　
　　　　如犢未生𤛓牛乳　乳不可得非時故　　　　
　　　　若犢生已𤛓牛角　乳不可得無智故　　　　
　　　　如鑚濕木求出火　火不可得非時故　　　　
　　　　若折乾木以求火　火不可得無智故　　　　
　　　　得處知時量己行　觀心方便力多少　　　　
　　　　宜應精進及不宜　道相宜時及不宜　　　　
　　　　若心調動不應勇　如是勇過不得定　　　　
　　　　譬如多薪熾大火　大風來吹不肯滅　　　　
　　　　若能以定自調心　如是動息心得定　　　　
　　　　譬如大火大風吹　大水來澆無不滅　　　　
　　　　若人心軟復懈怠　如是厭沒不應行　　　　
　　　　譬如少薪無焔火　不得風吹便自滅　　　　
　　　　若有精進勇猛心　如是轉健得道疾　　　　
　　　　譬如小火多益薪　風吹轉熾無滅時　　　　
　　　　若行放捨止調縮　設復發捨失護法　　　　
　　　　譬如病人宜將養　若復放捨無得活　　　　
　　　　若有捨想正等心　宜時懃行得道疾　　　　
　　　　譬如有人乘調象　如意至湊無躓礙　　　　
　　　　若多婬欲愛亂心　是時不應行慈等　　　　
　　　　婬人行慈益癡悶　如人冷病服冷藥　　　　
　　　　婬人心亂觀不淨　諦觀不淨心得定　　　　
　　　　行法如是相應故　如人冷病服熱藥　　　　
　　　　若多瞋恚忿亂心　是時不應觀不淨　　　　
　　　　瞋人觀惡増恚心　如人熱病服熱藥　　　　
　　　　若人瞋怒行慈心　行慈不捨瞋心滅　　　　
　　　　行法如是相應故　如人熱病服冷藥　　　　
　　　　若多愚癡心闇淺　不淨行慈悲行法　　　　
　　　　二行増癡無益故　如人風病服麨藥　　　　
　　　　人心癡闇觀因縁　分別諦觀癡心滅　　　　
　　　　法行如是相應故　如人病風服膩藥　　　　
　　　　譬如金師排扇炭　用功非時失𭬟法　　　　
　　　　怱怱急𭬟不知時　或時水澆或放捨　　　　
　　　　金融急𭬟則消過　未融便止則不消　　　　
　　　　非時水澆金則生　非時放置則不熟　　　　
　　　　精進攝心及放捨　應當觀察行道法　　　　
　　　　非時方便失法利　若非法利爲非利　　　　
　　　　譬如藥師三種病　冷熱風病除滅故　　　　
　　　　應病與藥佛如是　婬怒癡病隨藥滅
坐禪三昧經卷下