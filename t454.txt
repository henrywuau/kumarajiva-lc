佛説彌勒下生成佛經
　後秦龜茲國三藏鳩摩羅什譯　
大智舍利弗能隨佛轉法輪佛法之大將
憐愍衆生故白佛言世尊如前後經中説
彌勒當下作佛願欲廣聞彌勒功徳神力國
土莊嚴之事衆生以何施何戒何慧得見
彌勒
爾時佛告舍利弗我今廣爲汝説當一心
聽舍利弗四大海水以漸減少三千由旬是
時閻浮提地長十千由旬廣八千由旬平坦
如鏡名華軟草遍覆其地種種樹木華果茂
盛其樹悉皆高三十里城邑次比鷄飛相及
人壽八萬四千歳智慧威徳色力具足安隱
快樂唯有三病一者便利二者飮食三
者衰老女人年五百歳爾乃行嫁
是時有一大城名翅頭末長十二由旬廣七
由旬端嚴殊妙莊嚴清淨福徳之人充滿
其中以福徳人故豐樂安隱其城七寶上
有樓閣戸牖軒窓皆是衆寶眞珠羅網彌
覆其上街巷道陌廣十二里掃灑清淨有
大力龍王名曰多羅尸棄其池近城龍王宮
殿在此池中常於夜半降微細雨用淹塵
土其地潤澤譬若油塗行人來往無有
塵坌時世人民福徳所致巷陌處處有
明珠柱皆高十里其光明曜晝夜無異燈
燭之明不復爲用城邑舍宅及諸里巷乃至
無有細微土塊純以金沙覆地處處皆有
金銀之聚有大夜叉神名跋陀波羅賒塞
迦秦言
善教常護此城掃除清淨若有便利不
淨地裂受之受已還合人命將終自然行
詣塚間而死時世安樂無有怨賊劫竊之
患城邑聚落無閉門者亦無衰惱水火
刀兵及諸饑饉毒害之難人常慈心恭敬和
順調伏諸根語言謙遜舍利弗我今爲汝
粗略説彼國界城邑富樂之事其諸園林池
泉之中自然而有八功徳水青紅赤白雜
色蓮花遍覆其上其池四邊四寶階道衆
鳥和集鵝鴨鴛鴦孔雀翡翠鸚鵡舍
利鳩那羅耆婆耆婆等諸妙音鳥常在其
中復有異類妙音之鳥不可稱數果樹香
樹充滿國内爾時閻浮提中常有好香譬
如香山流水美好味甘除患雨澤隨時穀
稼滋茂不生草穢一種七穫用功甚少
所收甚多食之香美氣力充實
其國爾時有轉輪王名曰蠰佉有四種兵
不以威武治四天下其王千子勇健多力
能破怨敵王有七寶金輪寳象寶馬寶珠寶
女寶主藏寶主兵寶又其國土有七寶臺擧
高千丈千頭千輪廣六十丈又有四大藏一
一大藏各有四億小藏圍繞伊勒鉢大藏在
乾陀羅國般軸迦大藏在彌緹羅國賓伽
羅大藏在須羅吒國蠰佉大藏在波羅捺國
此四大藏縱廣千由旬滿中珍寶各有四億
小藏附之有四大龍王各自守護此四大
藏及諸小藏自然踊出形如蓮華無央數
人皆共往觀是時衆寶無守護者衆人見
之心不貪著棄之於地猶如瓦石草木土
塊時人見者皆生厭心而作是念往昔
衆生爲此寶故共相殘害更相偸劫欺誑妄
語令生死罪縁展轉増長翅頭末城衆寶
羅網彌覆其上寶鈴莊嚴微風吹動其聲
和雅如扣鐘罄
其城中有大婆羅門主名曰妙梵婆羅門女
名曰梵摩波提彌勒託生以爲父母身紫
金色三十二相衆生視之無有厭足身力
無量不可思議光明照曜無所障礙日月
火珠都不復現身長千尺胸廣三十丈面長
十二丈四尺身體具足端正無比成就相好
如鑄金像肉眼清淨見十由旬常光四照
面百由旬日月火珠光不復現但有佛光
微妙第一
彌勒菩薩觀世五欲致患甚多衆生沈沒在
大生死甚可憐愍自以如是正念觀故
不樂在家時蠰佉王共諸大臣持此寶臺
奉上彌勒彌勒受已施諸婆羅門婆羅門受
已即便毀壞各共分之彌勒菩薩見此妙臺
須臾無常知一切法皆亦磨滅修無常想
出家學道坐於龍華菩提樹下樹莖枝葉
高五十里即以出家日得阿耨多羅三藐
三菩提爾時諸天龍神王不現其身而
雨華香供養於佛三千大千世界皆大震
動佛身出光照無量國應可度者皆得
見佛
爾時人民各作是念雖復千萬億歳受五欲
樂不能得免三惡道苦妻子財産所不能
救世間無常命難久保我等今者宜於佛
法修行梵行作是念已出家學道時蠰佉
王亦共八萬四千大臣恭敬圍繞出家學道
復有八萬四千諸婆羅門聰明大智於佛法
中亦共出家復有長者名須達那今須
達長者是是人亦與八萬四千人倶共出
家復有梨師達多富蘭那兄弟亦與八萬
四千人出家復有二大臣一名栴檀二
名須曼王所愛重亦與八萬四千人倶
於佛法中出家蠰佉王寶女名舍彌婆帝
今之毘舍佉是也亦與八萬四千婇女倶共
出家蠰佉王太子名曰天色今提婆娑那
是亦與八萬四千人倶共出家彌勒佛親
族婆羅門子名須摩提利根智慧今欝多
羅是亦與八萬四千人倶於佛法中出
家如是等無量千萬億衆見世苦惱皆於
彌勒佛法中出家
爾時彌勒佛見諸大衆作是念言今諸人
等不以生天樂故亦復不爲今世樂故
來至我所但爲涅槃常樂因縁是諸人等皆
於佛法中種諸善根釋迦牟尼佛遣來付
我是故今者皆至我所我今受之是諸
人等或以讀誦分別決定修妬路毘尼阿毘
曇藏修諸功徳來至我所或以衣食施
人持戒智慧修此功徳來至我所或以
幡蓋華香供養於佛修此功徳來至我所
或以布施持齋修習慈心行此功徳來至
我所或爲苦惱衆生令其得樂修此功徳
來至我所或以持戒忍辱修清淨慈以此
功徳來至我所或以施僧常食齋講設會
供養飯食修此功徳來至我所或以持戒
多聞修行禪定無漏智慧以此功徳來至
我所或以起塔供養舍利以此功徳來
至我所善哉釋迦牟尼佛能善教化如是等
百千萬億衆生令至我所彌勒佛如是
三稱讃釋迦牟尼佛然後説法而作是言汝
等衆生能爲難事於彼惡世貪欲瞋恚愚癡
迷惑短命人中能修持戒作諸功徳甚爲
希有爾時衆生不識父母沙門婆羅門不
知道法互相惱害近刀兵劫深著五欲
嫉妬諂曲佞濁邪僞無憐愍心更相殺害
食肉飮血汝等能於其中修行善事是
爲希有善哉釋迦牟尼佛以大悲心能
於苦惱衆生之中説誠實語示我當來度
脱汝等如是之師甚爲難遇深心憐愍
惡世衆生救拔苦惱令得安隱釋迦牟尼
佛爲汝等故以頭布施割截耳鼻手足支
體受諸苦惱以利汝等彌勒佛如是開
導安慰無量衆生令其歡喜然後説法
福徳之人充滿其中恭敬信受渇仰大
師各欲聞法皆作是念五欲不淨衆苦
之本又能除捨憂慼愁惱知苦樂法皆是
無常彌勒佛觀察時會大衆心淨調柔爲
説四諦聞者同時得涅槃道
爾時彌勒佛於華林園其園縱廣一百由旬
大衆滿中初會説法九十六億人得阿羅
漢第二大會説法九十四億人得阿羅漢
第三大會説法九十二億人得阿羅漢彌勒
佛既轉法輪度天人已將諸弟子入城乞
食無量淨居天衆恭敬從佛入翅頭末城
當入城時現種種神力無量變現釋提桓
因與欲界諸天梵天王與色界諸天作百
千伎樂歌詠佛徳雨天諸華栴檀末香供
養於佛街巷道陌竪諸幡蓋燒衆名香其
煙如雲世尊入城時大梵天王釋提桓因
合掌恭敬以偈讃曰
　　　　正遍知者兩足尊　天人世間無與等　　　　
　　　　十力世尊甚希有　無上最勝良福田　　　　
　　　　其供養者生天上　稽首無比大精進
爾時天人羅刹等見大力魔佛降伏之千萬
億無量衆生皆大歡喜合掌唱言甚爲希
有甚爲希有如來神力功徳具足不可思議
是時天人以種種雜色蓮花及曼陀羅花散
佛前地積至于膝諸天空中作百千伎樂
歌歎佛徳爾時魔王於初夜後夜覺諸人
民作如是言汝等既得人身値遇好時
不應竟夜眠睡覆心汝等若立若坐常勤
精進正念諦觀五陰無常苦空無我汝等
勿爲放逸不行佛教若起惡業後必致
悔時街巷男女皆効此語言汝等勿爲
放逸不行佛教若起惡業後必有悔當勤
方便精進求道莫失法利而徒生徒死也
如是大師拔苦惱者甚爲難遇堅固精進
當得常樂涅槃爾時彌勒佛諸弟子普皆端
正威儀具足厭生老病死多聞廣學守護
法藏行於禪定得離諸欲如鳥出㲉爾
時彌勒佛欲往長老大迦葉所即與四衆
倶就耆闍崛山於山頂上見大迦葉時男
女大衆心皆驚怪彌勒佛讃言大迦葉比丘
是釋迦牟尼佛大弟子釋迦牟尼佛於大衆
中常所讃歎頭陀第一通達禪定解脱三
昧是人雖有大神力而無高心能令衆
生得大歡喜常愍下賤貧惱衆生救拔
苦惱令得安隱彌勒佛讃大迦葉骨身言
善哉大神徳釋師子大弟子大迦葉於彼惡
世能修其心爾時人衆見大迦葉爲彌
勒佛所讃百千億人因是事已厭世得
道是諸人等念釋迦牟尼佛於惡世中教
化無量衆生令得具六神通成阿羅漢
爾時説法之處廣八十由旬長百由旬其中
人衆若坐若立若近若遠各各自見佛在其
前獨爲説法彌勒佛住世六萬歳憐愍衆
生令得法眼滅度之後法住於世亦六萬
歳汝等宜應精進發清淨心起諸善業得
見世間燈明彌勒佛身必無疑也佛説是
經已舍利弗等歡喜受持
佛説彌勒下生成佛經