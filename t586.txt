思益梵天所問經卷第一
　姚秦龜茲國三藏
鳩摩羅什及　譯　
　　序品第一
如是我聞一時佛住王舍城迦蘭陀竹林與
大比丘僧六萬四千人倶菩薩摩訶薩七萬
二千人皆衆所知識得陀羅尼無礙辯才及
諸三昧於諸神通無所罣礙善能曉了諸法
實性悉皆逮得無生法忍
其名曰文殊師利法王子寶手法王子寶積
法王子寶印手法王子寶徳法王子虚空
藏法王子發心轉法輪法王子網明法王子
障諸煩惱法王子能捨一切法法王子徳
藏法王子花嚴法王子師子法王子月光
法王子尊意法王子善莊嚴法王子及跋
陀婆羅等十六賢士跋陀婆羅菩薩寶積
菩薩星徳菩薩帝天菩薩水天菩薩善力
菩薩大意菩薩殊勝意菩薩増意菩薩善
發意菩薩不虚見菩薩不休息菩薩不少
意菩薩導師菩薩日藏菩薩持地菩薩如
是等菩薩摩訶薩七萬二千人及四天王釋
提桓因等忉利諸天夜摩天兜率陀天化
樂天他化自在天及梵王等諸梵天并餘
無量諸天龍鬼神夜叉犍闥婆阿修羅迦樓
羅緊那羅摩睺羅伽人與非人普皆來集爾
時世尊大衆恭敬圍遶而爲説法於時網
明菩薩即從坐起偏袒右肩右膝著地頭
面禮佛足合掌向佛動此三千大千世界
引導起發一切大衆而白佛言世尊我欲
從佛少有所問若佛聽者乃敢諮請佛告
網明恣汝所問當爲解説悦可爾心於是
網明既蒙聽許心大歡喜即白佛言世尊
如來身相超百千萬日月光明我自惟念
若有衆生能見佛身甚爲希有我復惟念若
有衆生能見佛身皆是如來威神之力佛告
網明如是如是如汝所言若佛不加威神
衆生無有能見佛身亦無能問網明當知
如來有光名寂莊嚴若有衆生遇斯光者能
見佛身不壞眼根又如來光名無畏辯若
有衆生遇斯光者能問如來其辯無盡又如
來光名集諸善根若有衆生遇斯光者能問
如來轉輪聖王行業因縁又如來光名淨莊
嚴若有衆生遇斯光者能問如來天帝釋行
業因縁又如來光名得自在若有衆生遇斯
光者能問如來梵天王行業因縁又如來光
名離煩惱若有衆生遇斯光者能問如來聲
聞乘所行之道又如來光名善遠離若有衆
生遇斯光者能問如來辟支佛所行之道又
如來光名益一切智若有衆生遇斯光者能
問如來大乘佛事又如來光名爲往益佛
來去時足下光明衆生遇者命終生天又如
來光名一切莊嚴若佛入城放斯光明衆生
遇者得歡喜樂一切嚴飾之具莊嚴其城城
中寶藏從地踊出又如來光名曰震動佛
以此光能動無量無邊世界又如來光名曰
生樂佛以此光能滅地獄衆生苦惱又如
來光名曰上慈佛以此光能令畜生不相惱
害又如來光名曰涼樂佛以此光能滅餓
鬼饑渇熱惱又如來光名曰明淨佛以此光
使盲者得視又如來光名曰聰聽佛以此
光能令衆生聾者得聽又如來光名曰慚愧
佛以此光能令衆生狂者得正又如來光名
曰止息佛以此光能令衆生捨十不善道安
住十善道又如來光名曰離惡佛以此光能
令邪見衆生皆得正見又如來光名曰能捨
佛以此光能破衆生慳貪之心令行布施又
如來光名無惱熱佛以此光能令毀禁衆
生皆得持戒又如來光名曰安利佛以此光
能令瞋恨衆生皆行忍辱又如來光名曰勤
修佛以此光能令懈怠衆生皆行精進又
如來光名曰一心佛以此光能令妄念衆生
皆得禪定又如來光名曰能解佛以此光能
令愚癡衆生皆得智慧又如來光名曰清淨
佛以此光能令不信衆生皆得淨信又如來
光名曰能持佛以此光能令少聞衆生皆得
多聞又如來光名曰威儀佛以此光能令
無慚衆生皆得慚愧又如來光名曰安隱佛
以此光能令多欲衆生斷除婬欲又如來光
名曰歡喜佛以此光能令多怒衆生斷除瞋
恚又如來光名曰照明佛以此光能令多
癡衆生斷除愚癡又如來光名曰遍行佛以
此光能令等分衆生斷除等分又如來光名
示一切色佛以此光能令衆生皆見佛身無
量種色網明當知如來若以一劫若減一劫
説此光明力用名號不可窮盡爾時網明菩
薩白佛言未曾有也世尊如來身者即
是無量無邊光明之藏説法方便亦不可思
議世尊我自昔來未曾聞此光明名號如我
解佛所説義若有菩薩聞斯光明名號信
心清淨皆得如是光明之身世尊惟願今
日放請菩薩光令他方菩薩善能問難者見
斯光已發心來此娑婆世界
爾時世尊受網明菩薩請已即放光明照
此三千大千世界普及十方無量佛土於是
諸方無量百千萬億菩薩見斯光已皆來至
此娑婆世界爾時東方過七十二恒河沙佛
土有國名清潔佛號日月光如來應供正
遍知今現在其佛土有菩薩梵天名曰思
益住不退轉見此光已到日月光佛所頭
面作禮白佛言世尊我欲詣娑婆世界釋迦
牟尼佛所奉見供養親近諮受彼佛亦復
欲見我等其佛告言便往梵天今正是時
彼娑婆國有若干千億諸菩薩集汝應以此
十法遊於彼土何等爲十於毀於譽心無増
減聞善聞惡心無分別於諸愚智等以悲心
於上中下衆生之類意常平等於輕毀供養
心無有二於他闕失不見其過見種種乘
皆是一乘聞三惡道亦勿驚畏於諸菩薩生
如來想佛出五濁生希有想梵天汝當以
此十法遊彼世界思益梵天白佛言世尊
我不敢於如來前作師子吼我所能行佛自
知之今當以此十法遊彼世界一心修行爾
時日月光佛國有諸菩薩白其佛言世尊
我得大利不生如是惡衆生中其佛告言善
男子勿作是語所以者何若菩薩於此國
中百千億劫淨修梵行不如彼土從旦至
食無瞋礙心其福爲勝即時有萬二千菩
薩與思益梵天倶共發來而作是言我等
亦欲以此十法遊彼世界見釋迦牟尼佛於
是思益梵天與萬二千菩薩倶於彼佛土忽
然不現譬如壯士屈伸臂頃到娑婆世界釋
迦牟尼佛所却住一面爾時佛告網明菩薩
汝見是思益梵天不唯然已見網明當知思
益梵天於諸正問菩薩中爲最第一於諸
善分別諸法菩薩中爲最第一於諸説隨宜
經意菩薩中爲最第一於諸慈心菩薩中爲
最第一於諸悲心菩薩中爲最第一於諸
喜心菩薩中爲最第一於諸捨心菩薩中
爲最第一於諸軟語菩薩中爲最第一於
諸不瞋礙菩薩中爲最第一於諸先意
問訊菩薩中爲最第一於諸決疑菩薩中
爲最第一爾時思益梵天與萬二千菩薩
倶頭面禮佛足右遶三匝合掌向佛以
偈讃曰
　　　　世尊大名稱　普聞於十方　　　　
　　　　所在諸如來　無不稱歎者　　　　
　　　　有諸餘淨國　無三惡道名　　　　
　　　　捨如是妙土　慈悲故生此　　　　
　　　　佛智無減少　與諸如來等　　　　
　　　　以大慈本願　處斯穢惡土　　　　
　　　　若人於淨國　持戒滿一劫　　　　
　　　　此土須臾間　行慈爲最勝　　　　
　　　　若人於此土　起身口意罪　　　　
　　　　應墮三惡道　現世受得除　　　　
　　　　生此土菩薩　不應懷憂怖　　　　
　　　　設有惡道罪　頭痛即得除　　　　
　　　　此土諸菩薩　若能守護法　　　　
　　　　世世所生處　不失於正念　　　　
　　　　若人欲斷縛　滅煩惱業罪　　　　
　　　　於此土護法　増益一切智　　　　
　　　　淨土多億劫　受持法解脱　　　　
　　　　於此娑婆界　從旦至食勝　　　　
　　　　我見喜樂國　及見安樂土　　　　
　　　　此中無苦惱　亦無苦惱名　　　　
　　　　於彼作功徳　未足以爲奇　　　　
　　　　於此煩惱處　能忍不可事　　　　
　　　　亦教他此法　其福爲最勝　　　　
　　　　我禮無上尊　大悲救苦者　　　　
　　　　能爲惡衆生　説法爲甚難　　　　
　　　　佛集無量衆　十方世界中　　　　
　　　　名聞諸菩薩　聽法無厭足　　　　
　　　　佛集十方界　名聞諸菩薩　　　　
　　　　聽法無厭足　如海呑衆流　　　　
　　　　爲如是等人　廣説於佛道　　　　
　　　　釋梵四天王　諸天龍神等　　　　
　　　　皆集欲求法　隨所信樂説　　　　
　　　　比丘比丘尼　及清信士女　　　　
　　　　是四衆普集　願時爲演説　　　　
　　　　有樂佛乘者　及縁覺聲聞　　　　
　　　　佛知其深心　悉皆爲斷疑　　　　
　　　　不斷佛種者　能出生三寳　　　　
　　　　爲是諸菩薩　我今諸法王　　　　
　　　　名稱普流布　十方菩薩聞　　　　
　　　　皆悉共來集　爲説無上道　　　　
　　　　此無上大法　二乘所不及　　　　
　　　　我等信力故　得入如是法　　　　
　　　　不可思議慧　非我等所及　　　　
　　　　佛雖無疲倦　而我有所請　　　　
　　　　悔過於世尊　願説菩提道
四法品第二
爾時思益梵天説此偈已白佛言世尊何
謂菩薩其心堅固而無疲倦何謂菩薩所言
決定而不中悔何謂菩薩増長善根何謂菩
薩無所恐畏威儀不動何謂菩薩成就白法
何謂菩薩善知從一地至一地何謂菩薩於
衆生中善知方便何謂菩薩善化衆生何謂
菩薩世世不失菩提之心何謂菩薩能一其
心而無雜行何謂菩薩善求法寶何謂菩薩
善出毀禁之罪何謂菩薩善障煩惱何謂菩
薩善入諸大衆何謂菩薩善開法施何謂菩
薩得先因力不失善根何謂菩薩不由他教
而能自行六波羅蜜何謂菩薩能轉捨禪定
還生欲界何謂菩薩於諸佛法得不退轉何
謂菩薩不斷佛種
爾時世尊讃思益梵天善哉善哉能問如
來如此之事汝今諦聽善思念之唯然世
尊願樂欲聞佛告思益梵天菩薩有四法
堅固其心而不疲倦何等四一者於諸衆
生起大悲心二者精進不懈三者信解生死
如夢四者正思量佛之智慧菩薩有此四
法堅固其心而不疲倦梵天菩薩有四法
所言決定而不中悔何等四一者決定説諸
法無我二者決定説諸生處無可樂者三者
決定常讃大乘四者決定説罪福業不失是
爲四梵天菩薩有四法増長善根何等爲
四一者持戒二者多聞三者布施四者出
家是爲四梵天菩薩有四法無所恐畏威
儀不轉何等四一者失利二者惡名三者
毀辱四者苦惱是爲四梵天菩薩有四法
成就白法何等四一者教人令信罪福二
者布施不求果報三者守護正法四者以智
慧教諸菩薩是爲四梵天菩薩有四法善
知從一地至一地何等四一者久殖善根
二者離諸過咎三者善知方便迴向四者勤
行精進是爲四梵天菩薩有四法善知方
便何等四一者順衆生意二者於他功徳
起隨喜心三者悔過除罪四者勸請諸佛是
爲四梵天菩薩有四法善化衆生何等四
一者常求利安衆生二者自捨己樂三者
心和忍辱四者除捨憍慢是爲四梵天菩
薩有四法世世不失菩提之心何等四一
者常憶念佛二者所作功徳常爲菩提三者
親近善知識四者稱揚大乘是爲四梵天
菩薩有四法能一其心而無雜行何等四一
者離聲聞心二者離辟支佛心三者求法無
厭四者如所聞法廣爲人説是爲四梵天
菩薩有四法善求法寶何等四一者於法
中生寶想以難得故二者於法中生藥想療
衆病故三者於法中生財利想以不失故四
者於法中生滅一切苦想至涅槃故是爲
四梵天菩薩有四法善出毀禁之罪何等
四一者得無生法忍以諸法無來故二者
得無滅忍以諸法無去故三者得因縁忍
知諸法因縁生故四者得無住忍無異心相
續故是爲四梵天菩薩有四法善障煩惱
何等四一者正憶念二者障諸根三者得
善法力四者獨處遠離是爲四梵天菩薩
有四法善入諸大衆何等四一者求法不求
勝二者恭敬心無憍慢三者惟求法利不
自顯現四者教人善法不求名利是爲四梵
天菩薩有四法善開法施何等四一者守
護於法二者自益智慧亦益他人三者行善
人法四者示人垢淨是爲四梵天菩薩有
四法得先因力不失善根何等四一者見
他人闕不以爲過二者於瞋怒人常修慈心
三者常説諸法因縁四者常念菩提是爲四
梵天菩薩有四法不由他教而能自行六波
羅蜜何等四一者以施導人二者不説他
人毀禁之罪三者善知攝法教化衆生四者
解達深法是爲四梵天菩薩有四法能轉
捨禪定還生欲界何等四一者其心柔軟二
者得諸根力三者不捨一切衆生四者善
修智慧方便之力是爲四梵天菩薩有四
法於諸佛法得不退轉何等四一者受無
量生死二者供養無量諸佛三者修行無量
慈心四者信解無量佛慧是爲四梵天菩
薩有四法不斷佛種何等四一者不退本
願二者言必施行三者大欲精進四者深
心行於佛道是爲菩薩有四法不斷佛種説
是諸四法時二萬二千天及人皆發阿耨
多羅三藐三菩提心五千人得無生法忍十
方諸來菩薩供養於佛所散天花周遍三千
大千世界積至于膝
　　分別品第三丹本菩薩正問品第三
爾時網明菩薩問思益梵天言佛説汝於正
問菩薩中爲最第一何謂菩薩所問爲正問
耶梵天言網明若菩薩以彼我問名爲邪
問分別法問名爲邪問若無彼我問名爲正
問不分別法問名爲正問又網明以生故
問名爲邪問以滅故問名爲邪問以住故問
名爲邪問若不以生故問不以滅故問不
以住故問名爲正問又網明若菩薩爲垢故
問名爲邪問爲淨故問名爲邪問爲生死故
問名爲邪問爲出生死故問名爲邪問爲涅
槃故問名爲邪問若不爲垢淨故問不爲生
死出生死故問不爲涅槃故問名爲正問所
以者何法位中無垢無淨無生無死無涅槃
又網明若菩薩爲見故問爲斷故問爲證
故問爲修故問爲得故問爲果故問名爲
邪問若無見無斷無證無修無得無果故問
名爲正問又網明是善是不善名爲邪問
是世間法是出世間法是罪法是無罪法是
有漏法是無漏法是有爲法是無爲法如是
等二法隨所依而問者名爲邪問若不見
二不見不二問名爲正問又網明若菩薩
分別佛問名爲邪問分別法分別僧分別
衆生分別佛國分別諸乘問名爲邪問若
於法不作一異問者名爲正問又網明一
切法正一切法邪網明言梵天何謂一切
法正一切法邪梵天言於諸法性無心故一
切法名爲正若於無心法中以心分別觀者
一切法名爲邪一切法離相名爲正若不信
解達是離相是即分別諸法若分別諸法則
入増上慢隨所分別皆名爲邪網明言何謂
爲諸法正性梵天言諸法離自性離欲際是
名正性網明言少有能解如是正性梵天
言是正性不一不多網明若有善男子善
女人能如是知諸法正性若已知若今知
若當知是人無有法已得無有法今得無
有法當得所以者何佛説無得無分別名
爲所作已辦相若人聞是諸法正性勤行精
進是名如説修行不從一地至一地若不
從一地至一地是人不在生死不在涅槃所
以者何諸佛不得生死不得涅槃網明言
佛不爲度生死故説法耶梵天言佛所示法
有度生死耶網明言無也梵天言以是因
縁當知佛不令衆生出生死入涅槃但爲度
妄想分別生死涅槃二相者耳此中實無度
生死至涅槃者所以者何諸法平等無有
往來無出生死無入涅槃爾時世尊讃
思益梵天言善哉善哉説諸法正性應如
汝所説説是法時二千比丘不受諸法漏
盡心得解脱佛告梵天我不得生死不得
涅槃如來雖説生死實無有人往來生死雖
説涅槃實無有人得滅度者若有入此法門
者是人非生死相非滅度相爾時會中五
百比丘從坐而起作是言我等空修梵行今
實見有滅度者而言無有滅度我等何用修
道求智慧爲
爾時網明菩薩白佛言世尊若有於法生見
則於其人佛不出世世尊若有決定見涅槃
者是人不度生死所以者何涅槃名爲除滅
諸相遠離一切動念戲論世尊是諸比丘
於佛正法出家而今墮於外道邪見見涅
槃決定相譬如從麻出油從酪出酥世尊
若人於諸法滅相中求涅槃者我説是輩皆
爲増上慢人世尊正行道者於法不作生不
作滅無得無果網明謂梵天言是五百比
丘從坐起者汝當爲作方便引導其心入此
法門令得信解離諸邪見梵天言善男子
縱使令去至恒河沙劫不能得出如此法門
譬如癡人畏於虚空捨空而走在所至處不
離虚空此諸比丘亦復如是雖復遠去不出
空相不出無相相不出無作相又如一人
求索虚空東西馳走言我欲得空我欲得空
是人但説虚空名字而不得空於空中行而
不見空此諸比丘亦復如是欲求涅槃行
涅槃中而不得涅槃所以者何涅槃者但有
名字猶如虚空但有名字不可得取涅槃亦
復如是但有名字而不可得爾時五百比
丘聞説是法不受諸法漏盡心得解脱得
阿羅漢道作是言世尊若人於諸法畢竟
滅相中求涅槃者則於其人佛不出世世
尊我等今者非凡夫非學非無學不在生
死不在涅槃所以者何佛出世故名爲遠
離一切動念戲論
爾時長老舍利弗謂諸比丘汝今得正智爲
己利耶五百比丘言長老舍利弗我等今
者得諸煩惱不可作而作舍利弗言何故
説此諸比丘言知諸煩惱實相故言得諸煩
惱涅槃是無作性我等已證故説不可作
而作舍利弗言善哉善哉汝等今者住於
福田能消供養諸比丘言大師世尊尚不能
消諸供養何況我等舍利弗言何故説此
諸比丘言世尊知見法性性常淨故於是
思益梵天白佛言世尊誰應受供養佛告
梵天不爲世法之所牽者世尊誰能消供
養佛言於法無所取者世尊誰爲世間福
田佛言不壞菩提性者世尊誰爲衆生善
知識佛言於一切衆生不捨慈心者世尊
誰知報佛恩佛言不斷佛種者世尊誰能
供養佛佛言能通達無生際者世尊誰能
親近佛佛言乃至失命因縁不毀禁者世
尊誰能恭敬於佛佛言善覆六根者世尊
誰名財富佛言成就七財者世尊誰名知
足佛言得出世間知慧者世尊誰爲遠離
佛言於三界中無所願者世尊誰爲具足
佛言能斷一切諸結使者世尊誰爲樂人
佛言無貪著者世尊誰無貪者佛言知見
五陰者世尊誰度欲河佛言能捨六入者
世尊誰住彼岸佛言能知諸道平等者世
尊何謂菩薩能爲施主佛言菩薩能教衆
生一切智心世尊何謂菩薩能奉禁戒佛
言常能不捨菩提之心世尊何謂菩薩能
行忍辱佛言見心相念念滅世尊何謂菩
薩能行精進佛言求心不可得世尊何謂
菩薩能行禪定佛言能除身心麁相世尊
何謂菩薩能行智慧佛言於一切法無有戲
論世尊何謂菩薩能行慈心佛言不生衆
生想世尊何謂菩薩能行悲心佛言不生
法想世尊何謂菩薩能行喜心佛言不生
我想世尊何謂菩薩能行捨心佛言不生
彼我想世尊何謂菩薩安住於信佛言信
解無濁法世尊何謂菩薩安住於空佛言
不著一切語言世尊何謂菩薩名爲有慚佛
言知見内法世尊何謂菩薩名爲有愧佛
言捨於外法世尊何謂名爲菩薩遍行佛
言能淨身口意業爾時世尊而説偈言
　　　　若身淨無惡　口淨常實語　　　　
　　　　心淨常行慈　是菩薩遍行　　　　
　　　　行慈無貪著　觀不淨無恚　　　　
　　　　行捨而不癡　是菩薩遍行　　　　
　　　　若聚若空野　及與處大衆　　　　
　　　　威儀終不缺　是菩薩遍行　　　　
　　　　知法名爲佛　知離名爲法　　　　
　　　　知無名爲僧　是菩薩遍行　　　　
　　　　知多欲所行　知恚癡所行　　　　
　　　　善知轉此行　是菩薩遍行　　　　
　　　　不依止欲界　不住色無色　　　　
　　　　行如是禪定　是菩薩遍行　　　　
　　　　信解諸法空　及無相無作　　　　
　　　　而不盡諸漏　是菩薩遍行　　　　
　　　　善知聲聞乘　及辟支佛乘　　　　
　　　　通達於佛乘　是菩薩遍行　　　　
　　　　明解於諸法　不疑道非道　　　　
　　　　憎愛心無異　是菩薩遍行　　　　
　　　　於過去未來　及與現在世　　　　
　　　　一切無分別　是菩薩遍行
　　此下丹本爲菩薩出過世間品第四
爾時思益梵天白佛言世尊何謂菩薩過
世間法通達世間法通達世間法已度衆生
於世間法行於世間而不壞世間爾時世尊
以偈答言
　　　　説五陰是世　世間所依止　　　　
　　　　依止於五陰　不脱世間法　　　　
　　　　菩薩有智慧　知世間實相　　　　
　　　　所謂五陰如　世間法不染　　　　
　　　　利衰及毀譽　稱譏與苦樂　　　　
　　　　如此之八法　常牽於世間　　　　
　　　　大智慧菩薩　散滅世間法　　　　
　　　　見世壞敗相　處之而不動　　　　
　　　　得利心不高　失利心不下　　　　
　　　　其心堅不動　譬如須彌山　　　　
　　　　利衰及毀譽　稱譏與苦樂　　　　
　　　　於此世八法　其心常平等　　　　
　　　　知世間虚妄　皆從顛倒起　　　　
　　　　如是之人等　不行世間道　　　　
　　　　世間所有道　菩薩皆識知　　　　
　　　　故能於世間　度衆生苦惱　　　　
　　　　雖行於世間　如蓮華不染　　　　
　　　　亦不壞世間　通達法性故　　　　
　　　　世間行世間　不知是世間　　　　
　　　　菩薩行世間　明了世間相　　　　
　　　　世間虚空相　虚空亦無相　　　　
　　　　菩薩知如是　不染於世間　　　　
　　　　如所知世間　隨知而演説　　　　
　　　　知世間性故　亦不壞世間　　　　
　　　　五陰無自性　是即世間性　　　　
　　　　若人不知是　常住於世間　　　　
　　　　若見知五陰　無生亦無滅　　　　
　　　　是人現行世　而不依世間　　　　
　　　　凡夫不知法　於世起諍訟　　　　
　　　　是實是不實　住是二相中　　　　
　　　　我常不與世　起於諍訟事　　　　
　　　　世間之實相　悉已了知故　　　　
　　　　諸佛所説法　皆悉無諍訟　　　　
　　　　知世平等故　非實非虚妄　　　　
　　　　若佛法決定　有實有虚妄　　　　
　　　　是即爲貪著　與外道無異　　　　
　　　　而今實義中　無實無虚妄　　　　
　　　　是故我常説　出世法無二　　　　
　　　　若人知世間　如是之實性　　　　
　　　　於實於虚妄　不取此惡見　　　　
　　　　如是知世間　清淨如虚空　　　　
　　　　是大名稱人　照世間如日　　　　
　　　　若人見世間　如我之所見　　　　
　　　　如斯之人等　能見十方佛　　　　
　　　　諸法從縁生　自無有定性　　　　
　　　　若知此因縁　則達法實性　　　　
　　　　若知法實相　是則知空相　　　　
　　　　若能知空相　則爲見導師　　　　
　　　　若有人得聞　如是世間相　　　　
　　　　雖行於世間　而不住世間　　　　
　　　　依止諸見人　不能及此事　　　　
　　　　云何行世間　而不依世間　　　　
　　　　若佛滅度後　有樂是法者　　　　
　　　　佛則於其人　常現於法身　　　　
　　　　若人解達此　則守護我法　　　　
　　　　亦爲供養我　亦是世導師　　　　
　　　　若人須臾聞　世間性如此　　　　
　　　　是人終不爲　惡魔所得便　　　　
　　　　若能達此義　則爲大智慧　　　　
　　　　法財之施主　亦是具禁戒　　　　
　　　　若知世如此　忍辱力勇健　　　　
　　　　具足諸禪定　通達於智慧　　　　
　　　　所在聞是法　其方則有佛　　　　
　　　　如是諸菩薩　不久坐道場　　　　
　　　　若有深愛樂　如是世間法　　　　
　　　　則能降衆魔　疾得無上道
解諸法品第四此品名丹本無下二十四幅
爾時下方爲歎功徳品第五
佛復告思益梵天如來出過世間亦説世間
苦世間集世間滅世間滅道梵天五陰名爲
世間苦貪著五陰名爲世間集五陰盡名爲
世間滅以無二法求五陰名爲世間滅道
又梵天所言五陰但有言説於中取相分
別生見而説是名世間苦不捨是見是名世
間集是見自相是名世間滅隨以何道不取
是見是名世間滅道梵天以是因縁故我
爲外道仙人説言仙人於汝身中即説世間
苦世間集世間滅世間滅道爾時思益梵天
白佛言世尊所説四聖諦何等是眞聖諦梵
天苦不名爲聖諦苦集不名爲聖諦苦滅不
名爲聖諦苦滅道不名爲聖諦所以者何若
苦是聖諦者一切牛驢畜生等皆應有苦
聖諦若集是聖諦者一切在所生處衆生皆
應有集聖諦所以者何以集故生諸趣中若
苦滅是聖諦者觀滅者説斷滅者皆應有滅
聖諦若道是聖諦者縁一切有爲道者皆應
有道聖諦梵天以是因縁故當知聖諦非
苦非集非滅非道聖諦者知苦無生是名
苦聖諦知集無和合是名集聖諦於畢竟
滅法中知無生無滅是名滅聖諦於一切
法平等以不二法得道是名道聖諦梵天
眞聖諦者無有虚妄虚妄者所謂著我著
衆生著人著壽命者著養育者著有著無
著生著滅著生死著涅槃梵天若行者言我
知見苦是虚妄我斷集是虚妄我證滅是虚
妄我修道是虚妄所以者何是人違失佛
所護念是故説爲虚妄何等是佛所護念
謂不憶念一切諸法若行者住是念中則
不住一切相若不住一切相則住實際若
住實際是名不住心若不住心是人名爲
實語者非妄語者梵天是故當知若非實
非虚妄者是名聖諦梵天實者終不作不
實若有佛若無佛法性常住所謂生死性
涅槃性常實所以者何非離生死得涅槃
名爲聖諦若人證如是四諦是名世間實語
者梵天當來有比丘不修身不修戒不修
心不修慧是人説生死相是苦諦衆縁和
合是集諦滅法故是滅諦以二法求相是
道諦佛言我説此愚人是外道徒黨我非
彼人師彼非我弟子是人墮於邪道破失
法故説言有諦梵天汝且觀我坐道場時不
得一法是實是虚妄若我不得法是法寧可
於衆中有言説有論議有教化耶梵天言不
也世尊梵天以諸法無所得故諸法離自
性故我菩提是無貪愛相
爾時思益梵天白佛言世尊若如來於法
無所得者有何利益説如來得菩提名爲佛
佛言梵天於汝意云何我所説法若有爲
若無爲是法爲實爲虚妄耶梵天言是法
虚妄非實於汝意云何若法虚妄非實是
法爲有爲無梵天言世尊若法虚妄是法
不應説有不應説無於汝意云何若法非
有非無是法有得者不梵天言無有得者
梵天如來坐道場時惟得虚妄顛倒所起
煩惱畢竟空性以無所得故得以無所知故
知所以者何我所得法不可見不可聞不
可覺不可識不可取不可著不可説不可難
出過一切法相無語無説無有文字無言説
道梵天此法如是猶如虚空汝欲於如是
法中得利益耶梵天言不也世尊諸佛如
來甚爲希有成就未曾有法深入大慈大悲
得如是寂滅相法而以文字言説教人令得
世尊其有聞是能信解者當知是人不從小
功徳來世尊是法一切世間之所難信所
以者何世間貪著實而是法無實無虚妄世
間貪著法而是法無法無非法世間貪著涅
槃而是法無生死無涅槃世間貪著善法而
是法無善無非善世間貪著樂而是法無苦
無樂世間貪著佛出世而是法無佛出世亦
無涅槃雖有説法而是法非可説相雖讃説
僧而僧即是無爲是故此法一切世間之所
難信譬如水中出火火中出水難可得信如
是煩惱中有菩提菩提中有煩惱是亦難信
所以者何如來得是虚妄煩惱之性而無
法不得有所説法亦無有形雖有所知亦
無分別雖證涅槃亦無滅者世尊若有
善男子善女人能信解如是法義者當知是
人得脱諸見當知是人已親近無量諸佛當
知是人已供養無量諸佛當知是人爲善知
識所護當知是人志意曠大當知是人善根
深厚當知是人守護諸佛法藏當知是人能
善思量起於善業當知是人種姓尊貴生如
來家當知是人能行大捨捨諸煩惱當知是
人得持戒力非煩惱力當知是人得忍辱力
非瞋恚力當知是人得精進力無有疲懈當
知是人得禪定力滅諸惡心當知是人得智
慧力離惡邪見當知是人一切惡魔不能得
便當知是人一切怨賊所不能破當知是
人不誑世間當知是人是眞語者善説法相
故當知是人是實語者説第一義故當知是
人善爲諸佛之所護念當知是人柔和軟善
同止安樂當知是人名爲大富有聖財故當
知是人常能知足行聖種故當知是人易滿
易養離貪著故當知是人得安隱心到彼岸
故當知是人度未度者當知是人解未解者
當知是人安未安者當知是人滅未滅者當
知是人能示正道當知是人能説解脱當
知是人爲大醫王善知諸藥當知是人猶如
良藥善療衆病當知是人智慧勇健當知是
人爲有大力堅固究竟當知是人有精進力
不隨他語當知是人爲如師子無所怖畏當
知是人爲如象王其心調柔當知是人爲如
老象其心隨順當知是人爲如牛王能導大
衆當知是人爲大勇健能破魔怨當知是人
爲大丈夫處衆無畏當知是人無所忌難得
無畏法故當知是人無所畏難説眞諦法故
當知是人具清白法如月盛滿當知是人智
慧光照猶如日明當知是人除諸闇冥猶如
執炬當知是人樂行捨心離諸憎愛當知是
人載育衆生猶如地當知是人洗諸塵垢猶
如水當知是人燒諸動念猶如火當知是人
於法無障猶如風當知是人其心不動如須
彌當知是人其心堅固如金剛山當知是人
一切外道競勝論者所不能動當知是人一
切聲聞辟支佛所不能測當知是人多饒法
寶猶如大海當知是人煩惱不現如波陀羅
當知是人求法無厭當知是人以智慧知足
當知是人能轉法輪如轉輪王當知是人身
色殊妙如天帝釋當知是人心得自在如梵
天王當知是人説法音聲猶如雷震當知是
人降法甘露猶如時雨當知是人能増長無
漏根力覺分當知是人已度生死汚泥當知
是人入佛智慧當知是人近佛菩提當知是
人能多學問無與等者當知是人無有量已
過量當知是人智慧辯才無有障礙當知是
人得憶念堅固得陀羅尼當知是人知諸衆
生深心所行當知是人得智慧力正觀諸法
解達義趣當知是人勤行精進利安世間當
知是人超出於世當知是人不可汚染猶如
蓮華當知是人不爲世法所覆當知是人利
根者所愛當知是人多聞者所敬當知是人
智者所念當知是人人天供養當知是人爲
坐禪者之所敬禮當知是人善人所貴當知
是人聲聞辟支佛之所貪慕當知是人不貪
小行當知是人不覆藏罪不顯功徳當知是
人威儀備具生他淨心當知是人身色端正
見者悦樂當知是人有大威徳衆所宗仰當
知是人以三十二相莊嚴其身當知是人能
繼佛種當知是人能護法寶當知是人能供
養僧當知是人諸佛所見當知是人爲得法
眼當知是人以佛智慧而得受記當知是人
具足三忍當知是人安住道場當知是人破
壞魔軍當知是人得一切種智當知是人轉
於法輪當知是人作無量佛事若人信解如
是法義不驚疑怖畏者得如是功徳是人
於諸佛阿耨多羅三藐三菩提甚深難解難
知難信難入而能信受讀誦通利奉持爲
人廣説如説修行亦教他人如説修行如
是之人我以一劫若減一劫説其功徳猶不
能盡
思益梵天所問經卷第一

思益梵天所問經卷第二
　姚秦龜茲國三藏
鳩摩羅什 　　譯　
　　解諸法品第四之餘丹如來五力説品第六
五幅世尊何謂大悲下
爲如來大悲品第七
佛告梵天汝何能稱説是人功徳如如來以
無礙智慧之所知乎是人所有功徳復過於
此若人能於如來所説文字言説章句通
達隨順不違不逆和合爲一隨其義理不
隨章句言辭而善知言辭所應之相知如來
以何語説法以何隨宜説法以何方便説
法以何法門説法以何大悲説法梵天若
菩薩能知如來以是五力説法是菩薩能作
佛事梵天言何謂如來所用五力佛言一
者語説二者隨宜三者方便四者法門
五者大悲是名如來所用五力一切聲聞辟
支佛所不能及世尊何謂爲説法佛言
梵天如來説過去法説未來現在法説垢
淨法説世間出世間法説有罪無罪法説
有漏無漏法説有爲無爲法説我人衆生壽
命法説得證法説生死涅槃法梵天當知
是諸言説如幻人説無決定故如夢中説
虚妄見故如響聲説從空出故説如影衆縁
合故説如鏡中像因不入鏡故説如野馬顛
倒見故説如虚空無生滅故當知是説爲無
所説諸法相不可説故梵天若菩薩能知此
諸説者雖有一切言説而於諸法無所貪
著以不貪著故得無礙辯才以是辯才若
恒河沙劫説法無盡無礙諸有言説不壞法
性亦復不著不壞法性梵天是名如來説
也梵天言世尊何謂隨宜佛言如來或
垢法説淨淨法説垢菩薩於此應知如來隨
宜所説梵天何謂垢法説淨不得垢法性
故何謂淨法説垢貪著淨法故又梵天我
説布施即是涅槃凡人無智不能善解隨
宜所説菩薩應如是思量布施後得大富此
中無法可得從一念至一念若不從一念
至一念即是諸法實相諸法實相即是涅槃
持戒是涅槃不作不起故忍辱是涅槃念
念滅故精進是涅槃無所取故禪定是涅
槃不貪味故智慧是涅槃不得相故貪欲
是實際法性無欲故瞋恚是實際法性無瞋
故愚癡是實際法性無癡故生死是涅槃
無退無生故涅槃是生死以貪著故實語
是虚妄生語見故虚妄是實語爲増上慢
人故又梵天如來以隨宜故或自説我是
説常邊者或自説我是説斷邊者或自説
我是説無作者或自説我是邪見者或自
説我是不信者或自説我是不知報恩者或
自説我是食吐者或自説我是不受者如來
無有如此諸事當知是爲隨宜所説欲令
衆生捨増上慢故若菩薩善通達如來隨宜
説者若聞佛出則便信受示衆生善業色
身果報故若聞佛不出亦信受知是諸佛
法性身故若聞佛説法亦信受爲喜樂文字
衆生故若聞佛不説法亦信受知諸法位
性不可説故若聞有涅槃亦信受滅顛倒
所起煩惱故若聞無涅槃亦信受諸法無生
滅相故若聞有衆生亦信受入世諦門故若
聞無衆生亦信受入第一義故梵天菩薩
如是善知如來隨宜所説於諸音聲無疑無
畏亦能利益無量衆生
世尊何謂方便佛言如來爲衆生説布施
得大富持戒得生天忍辱得端正精進得具
諸功徳禪定得法喜智慧得捨諸煩惱多聞
得智慧故行十善道得人天福樂故慈悲喜
捨得生梵世故禪定得如實智慧故如實智
慧得道果故學地得無學地故辟支佛地得
消諸供養故佛地得無量智慧故涅槃得
滅一切苦惱故梵天我如是方便爲衆生
讃説是法如來實不得我人衆生壽命者
亦不得施亦不得慳亦不得戒亦不得毀
戒亦不得忍辱亦不得瞋恚亦不得精進
亦不得懈怠亦不得禪定亦不得亂心亦不
得智慧亦不得智慧果亦不得菩提亦不
得涅槃亦不得苦亦不得樂梵天若衆生
聞是法者勤行精進是人爲何利故勤行
精進不得是法若須陀洹果斯陀含果阿那
含果阿羅漢果辟支佛道阿耨多羅三藐三
菩提乃至涅槃亦復不得梵天是名如
來方便説法菩薩於此方便説法中應
勤精進令諸衆生得於法利世尊何謂如
來法門佛言眼是解脱門耳鼻舌身意是解
脱門所以者何眼空無我無我所性自爾
耳鼻舌身意空無我無我所性自爾梵天當
知諸入皆入此解脱門正行則不虚誑
故色聲香味觸法亦復如是一切
諸法皆入是門所謂空門無相門無作門
無生門無滅門無所從來門無所從去
門無退門無起門性常清淨門離自體
門又梵天如來於一切文字中示是解
脱門所以者何諸文字無合無用性鈍故
梵天當知如來於一切文字中説聖諦説
解脱門如來所説法無有垢一切諸法皆入
解脱令住涅槃是名如來説法入於法門菩
薩於此法門應當修學
世尊何謂大悲佛言如來以三十二種大
悲救護衆生何等三十二一切法無我而
衆生不信不解説有我生如來於此而起大
悲一切諸法無衆生而衆生説有衆生如
來於此而起大悲一切法無壽命者而衆生
説有壽命者如來於此而起大悲一切法無
人而衆生説有人如來於此而起大悲一
切法無所有而衆生住於有見如來於此而
起大悲一切法無住而衆生有住如來於
此而起大悲一切法無歸處而衆生樂於歸
處如來於此而起大悲一切法非我所而
衆生著於我所如來於此而起大悲一切法
無所屬而衆生計有所屬如來於此而起大
悲一切法無取相而衆生有取相如來於
此而起大悲一切法無生而衆生住於有生
如來於此而起大悲一切法無退生而衆生
住於退生如來於此而起大悲一切法無垢
而衆生著垢如來於此而起大悲一切法離
染而衆生有染如來於此而起大悲一切
法離瞋而衆生有瞋如來於此而起大悲一
切法離癡而衆生有癡如來於此而起大悲
一切法無所從來而衆生著有所從來如
來於此而起大悲一切法無所去而衆生著
於有去如來於此而起大悲一切法無起
而衆生計有所起如來於此而起大悲一切
法無戲論而衆生著於戲論如來於此而起
大悲一切法空而衆生墮於有見如來於
此而起大悲一切法無相而衆生著於有相
如來於此而起大悲一切法無作而衆生著
於有作如來於此而起大悲世間常共瞋恨
諍競如來於此而起大悲世間邪見顛倒行
於邪道欲令住於正道如來於此而起大悲
世間饕餮無有厭足互相𪌑奪欲令衆生
住於聖財信戒聞施慧等如來於此而起大
悲衆生是産業妻子恩愛之僕於此危脆之
物生堅固想欲令衆生知悉無常如來於
此而起大悲衆生身爲怨賊貪著養育以爲
親友欲爲衆生作眞知識令畢衆苦究竟涅
槃如來於此而起大悲衆生好行欺誑邪命
自活欲令行於正命如來於此而起大悲
衆生樂著衆苦不淨居家欲令出於三界如
來於此而起大悲一切諸法從因縁有而衆
生於聖解脱生於懈怠欲説精進令樂解
脱如來於此而起大悲衆生棄捨最上無礙
智慧求於聲聞辟支佛道欲引導之令發
大心縁於佛法如來於此而起大悲梵天如
來如是於諸衆生行此三十二種大悲是故
如來名爲行大悲者若菩薩於衆生中常能
修集此大悲心則爲入阿惟越致爲大福
田威徳具足常能利益一切衆生説是大悲
法門品時三萬二千人皆發阿耨多羅三藐
三菩提心八千菩薩得無生法忍
　　難問品第五丹幻化品第八
爾時網明菩薩摩訶薩白佛言世尊是思益
梵天云何聞是大悲法門而不喜悦梵
天言善男子若識在二法則有喜悦若識
在無二實際法中則無喜悦譬如幻人見幻
戲事無所喜悦菩薩知諸法相如是則於如
來若説法若神通亦無喜悦又善男子如
佛所化人聞佛説法不喜不悦菩薩知諸法
相與化無異於如來所不加喜悦於諸
衆生無下劣想網明言梵天汝今見諸法
如幻相耶梵天言若人分別諸法者汝當
問之網明言汝今於何處行梵天言一切
凡夫所行處吾於彼行網明言凡夫人行
貪欲瞋恚愚癡身見疑網我我所等邪道汝
於是處行耶梵天言善男子汝欲得凡夫
法決定相耶網明言我尚不欲決定得凡夫
何況凡夫法善男子若是法無決定者寧
有貪欲瞋恚愚癡法耶網明言無也善男子
一切法離貪恚癡相行相亦如是善男子凡
夫行賢聖行皆無二無差別善男子一切
行非行一切説非説一切道非道網明言
何謂一切行非行梵天言善男子若人千
萬億劫行道於法性不増不減是故言一切
行非行何謂一切説非説梵天言善男子
如來以不説相説一切法是故言一切説非
説何謂一切道非道梵天言以無所至故
一切道非道爾時世尊讃思益梵天言善
哉善哉説諸法相應當如是網明菩薩謂
梵天言汝説一切凡夫行處吾於彼行者則
有行相梵天言若我有所生處應有行相網
明言汝若不生云何教化衆生梵天言佛
所化生吾如彼生網明言佛所化生無有
生處梵天言寧可見不網明言以佛力故
見梵天言我生亦如是以業力故網明言
汝於起業中行耶梵天言我不於起業中行
網明言云何言以業力故梵天言如業性
力亦如是是二不出於如
爾時舍利弗白佛言世尊若有能入是菩薩
隨宜所説法中者得大功徳所以者何世
尊乃至聞是上人名字尚得大利何況聞其
所説譬如有樹不依於地在虚空中而現根
莖枝葉華果甚爲希有此人行相亦復如是
不住一切法而於十方現有行有生死亦有
如是智慧辯才世尊若有善男子善女人聞
是智慧自在力者其誰不發阿耨多羅三藐
三菩提心爾時有一菩薩名曰普華在會
中坐謂長老舍利弗仁者已得法性佛亦
稱汝於智慧人中爲最第一何以不能現如
是智慧辯才自在力耶舍利弗言普華佛
諸弟子隨其智力能有所説普華言舍利弗
法性有多少耶舍利弗言無也普華言汝
何以言佛諸弟子隨其智力能有所説舍利
弗言隨所得法而有所説普華言汝證法
性無量相耶舍利弗言然普華言汝云何
言隨所得法而有所説如法性無量相得亦
如是如得説亦如是何以故法性無量故
舍利弗言法性非得相普華言若法性非
得相者汝出法性得解脱耶舍利弗言不也
普華言何故爾耶舍利弗言若出法性得
解脱者則壞法性普華言是故舍利弗如
仁者得道法性亦爾舍利弗言我爲聽來
非爲説也普華言一切法皆入法性此中
寧有説者聽者不舍利弗言不也普華言
若然者汝何故言我爲聽來非爲説耶舍
利弗言佛説二人得福無量一者專精説法
二者一心聽受是故汝今應説我當聽受普
華言汝入滅盡定能聽法耶舍利弗言入
滅盡定無有二行而聽法也普華言汝信
佛説一切法是滅盡相不舍利弗言然一切
法皆滅盡相我信是説普華言若然者舍
利弗常不能聽法所以者何一切法常滅
盡相故舍利弗言汝能不起于定而説法
耶普華言頗有一法非是定耶舍利弗言
無也普華言是故常知一切凡夫常在於
定舍利弗言以何定故一切凡夫常在定
耶普華言以不壞法性三昧故舍利弗言
若然者凡夫聖人無有差別普華言如是
如是我不欲令凡夫聖人有差別也所以者
何聖人無所斷凡夫無所生是二不出法
性平等之相舍利弗言何等是諸法平等相
普華言如舍利弗所得知見舍利弗汝生
賢聖法耶答言不也汝滅凡夫法耶答言不
也汝得賢聖法耶答言不也汝見凡夫法
耶答言不也舍利弗汝何知見説言得道
答言汝不聞凡夫如即是漏盡解脱如漏
盡解脱如即是無餘涅槃如舍利弗是如名
不異如不壞如應以是如知一切法爾時舍
利弗白佛言世尊譬如大火一切諸炎皆是
燒相如是諸善男子所説法皆入法性佛
告舍利弗如汝所言是諸善男子所説法
皆入法性爾時網明菩薩謂舍利弗佛説
仁者於智慧人中爲最第一以何智慧得第
一耶舍利弗言所謂聲聞因聲得解以是
智慧説我於中爲第一耳非謂菩薩網明
言智慧是戲論相耶答言不也網明言智
慧非平等相耶答言如是網明言今仁
者得平等智慧云何説智慧有量答言善
男子以法性相故智慧無量隨入法性多少
故智慧有量網明言無量法終不作有量仁
者何故説智慧有量即時舍利弗默然不答」
丹爾時上有菩
薩光明品第九爾時長老大迦葉承佛聖旨
白佛言世尊是網明菩薩以何因縁號網
明乎佛告網明善男子現汝福報光明因縁
令諸天人一切世間皆得歡喜其有福徳因
縁者當發菩提心於是網明即受佛教偏袒
右肩從右手赤白莊嚴抓指間放大光明
普照十方無量無邊阿僧祇佛國皆悉通達
其中地獄畜生餓鬼盲聾瘖瘂手足拘癖
老病苦痛貪欲瞋恚愚癡裸形醜陋貧窮飢
渇囹圄繋閉困厄垂死慳貪破戒瞋恚懈
怠妄念無慧少於聞見無慚無愧墮邪疑網
如是等衆生遇斯光者皆得快樂無有衆生
爲貪欲瞋恚愚癡憍慢憂愁懷恨等之所惱
也其在佛前大會之衆菩薩摩訶薩天龍夜
叉乾闥婆等及比丘比丘尼優婆塞優婆夷
衆是諸衆生同一金色與佛無異有三十二
相八十隨形好無見頂者皆坐寶蓮華座寶
交絡蓋羅覆其上等無差別諸會衆生皆得
快樂譬如菩薩入發喜莊嚴三昧時諸大衆
得未曾有各各相見如佛無異不見佛身爲
大己身爲小又以光明力故尋時下方有四
菩薩從地踊出合掌而立欲共禮佛作是
念言何者眞佛我欲禮敬即聞空中聲曰
是網明菩薩光明之力一切大衆同一金色
與佛無異時四菩薩發希有心作如是言
今此衆會其色無異一切諸法亦復如是若
我此言誠實無虚世尊釋迦牟尼當現異相
令我今得供養禮事即時佛以蓮華寶師子
座上昇虚空高一多羅樹於是四菩薩頭面
禮佛足作如是言如來智慧不可思議網
明菩薩福徳本願亦不可思議能放如是
無量光明爾時佛告網明菩薩言善男子汝
今已作佛事令無量衆生住於佛道可攝
光明於是網明即受佛教還攝光明攝光
明已此諸大衆威儀色相還復如故見佛坐
本師子座上爾時長老大迦葉白佛言世尊
此四菩薩從何所來四菩薩言我等從下方
世界來迦葉言其國何名佛號何等四菩
薩言國名現諸寳莊嚴佛號一寶蓋今現
説法大迦葉言其佛國土去此幾何四菩
薩言佛自知之大迦葉言汝等何故來此
四菩薩言是網明菩薩光明照彼我等遇
之即聞釋迦牟尼佛名及網明菩薩是故我
等今來見佛并網明上人大迦葉白佛言世
尊一寶蓋佛現諸寶莊嚴世界去此幾何
佛言去此七十二恒河沙佛土大迦葉言
世尊是四菩薩從彼發來幾時至此佛言
如一念頃於彼不現忽然而至大迦葉言
世尊此諸菩薩光明遠照神通速疾甚爲希
有今是網明菩薩光明遠照是四菩薩發
來速疾佛言迦葉如汝所説菩薩摩訶薩
所行不可思議一切聲聞辟支佛所不能及
爾時長老大迦葉謂網明菩薩言善男子汝
現光明照此大會皆作金色以何因縁網明
言長老大迦葉可問世尊當爲汝説即時
大迦葉以此白佛佛言迦葉是網明菩薩
成佛時其會大衆同一金色咸共信樂一
切智慧其佛國土乃至無聲聞辟支佛名唯
有清淨諸菩薩摩訶薩會大迦葉白佛言世
尊生彼菩薩當知如佛佛言如汝所説生
彼菩薩當知如佛於是會中四萬四千人皆
發阿耨多羅三藐三菩提心已願生彼國白
佛言網明菩薩得成佛時我等願生其
國
　　問談品第六丹無此品名
爾時長老大迦葉白佛言世尊網明菩薩幾
時當得阿耨多羅三藐三菩提佛言迦葉汝
自問網明於是迦葉問網明菩薩言善
男子仁者幾時當得阿耨多羅三藐三菩提
網明言大迦葉若有問幻所化人汝幾時
當得阿耨多羅三藐三菩提是幻人當云何
答大迦葉言善男子幻所化人無決定相
當何所答網明言大迦葉一切諸法亦如
幻所化人無決定相誰可問言汝幾時當
成阿耨多羅三藐三菩提大迦葉言善男子
幻所化人離於自相無異無別無所志願汝
亦如是耶若如是者汝云何能利益無量衆
生網明言阿耨多羅三藐三菩提即是一
切衆生性一切衆生性即是幻性幻性即是
一切法性於是法中我不見有利不見無利
大迦葉言善男子汝今不令衆生住菩提耶
網明言諸佛菩提有住相耶大迦葉言無
也網明言是故我今不令衆生住於菩提
亦不令住聲聞辟支佛道大迦葉言善男子
汝今欲趣何所網明言我所趣如如趣
大迦葉言如無所趣亦無有轉網明言如
如無趣無轉一切法住如相故我亦無
趣無轉大迦葉言若無趣無轉汝云何
教化衆生網明言若人發願則是不能教
化衆生若人於法有轉是亦不能教化衆
生大迦葉言善男子汝不轉衆生生死耶
網明言我尚不得生死何況於生死中而
轉衆生大迦葉言汝不令衆生得涅槃耶網
明言我尚不見涅槃何況教化衆生令住涅
槃大迦葉言善男子若汝不得生死不見
涅槃何故今爲無量衆生行於菩提此豈
不爲滅度衆生耶網明言若菩薩得生死分
別涅槃因衆生行於菩提此則不應説爲
菩薩大迦葉言善男子汝今於何處行網
明言我非生死中行非涅槃中行亦不以
衆生相行大迦葉如汝所問汝何處行者
如佛所化人行處吾於彼行大迦葉言佛
所化人無有行處網明言當知一切衆生所
行亦如是相大迦葉言佛所化人無貪無恚
無癡若一切衆生所行如是相者衆生貪恚
癡從何所起網明言我今問汝隨意答我大
迦葉汝今寧有貪恚癡不答言不也網明
言是貪恚癡盡滅耶答言不也網明言
若大迦葉今無貪恚癡亦不盡滅者汝置
貪恚癡於何所耶答言善男子凡夫縱顛
倒起妄想分別生貪恚癡耳賢聖法中善知
顛倒實性故無妄想分別是以無貪恚癡
大迦葉於汝意云何若法從顛倒起是法
爲實爲虚妄耶答言是法虚妄非是實也網
明言若法非實可令實耶答言不也網明
言若法非實仁者欲於是中得貪恚癡耶
答言不也網明言若然何所是貪恚癡
能惱衆生者答言善男子若爾一切法從
本已來離貪恚癡相網明言以是故我
説一切法相如佛所化説是法時四萬四
千菩薩得柔順法忍
丹有菩薩授記品第十二十五
幅梵天上有薩婆若品第十一爾時長老大迦
葉白佛言世尊若網明菩薩所見衆生不應
復畏墮三惡道若聞網明所説法者魔不得
便若爲網明所教化者不畏墮聲聞辟支佛
道世尊願説網明功徳莊嚴國土佛言迦
葉是網明菩薩在在國土遊行之處利益無
量衆生迦葉汝見網明所放光明不答言
已見佛言若三千大千世界滿中芥子尚



可算數今網明光明令諸衆生住菩提者不
可數也迦葉是網明菩薩所放光明饒益
尚爾何況説法汝今諦聽我當粗略説其
功徳迦葉是網明菩薩過七百六十萬阿
僧祇劫當得作佛號普光自在王如來應
供正遍知世界名曰集妙功徳其佛趣
菩提樹時國中諸魔魔民悉皆正定於阿
耨多羅三藐三菩提其佛國土以眞栴檀寶
爲地地平如掌柔濡細滑如迦陵伽衣處
處皆以衆寶莊嚴無三惡道亦無八難其國
廣長皆以妙寶蓮華色香妙好以爲挍飾普
光自在王如來有無量菩薩僧善修無量法
門得無量自在神通皆以光明莊嚴其身
得諸陀羅尼藏無礙辯才善能説法光明神
力皆悉通達能破魔怨慚愧念慧諸妙功
徳以修其心彼佛國土無有女人其諸菩薩
皆於寶蓮華中結加趺坐自然化生以禪
樂爲食諸所須物經行之處房舍床榻園林
浴池應念即至迦葉是普光自在王如來
不以文字説法但放光明照諸菩薩光觸
其身即得無生法忍其佛光明復照十方通
達無礙令諸衆生得離煩惱又其光明常出
三十二種清淨法音何等三十二所謂諸
法空無衆生見故諸法無相離分別故諸法
無作出三界故諸法離欲性寂滅故諸法離
瞋無有礙故諸法離癡無闇冥故諸法無所
從來本無生故諸法無所去無所至故諸法
不住無所依故諸法過三世去來現在無所
有故諸法無異其性一故諸法不生離於報
故諸法無業業報作者不可得故諸法不作
無所起故諸法無起無爲性故諸法無爲離
生滅故諸法眞不從和合生故諸法實一道
門故諸法無衆生衆生不可得故諸法無
我第一義故諸法鈍無所知故諸法捨離憎
愛故諸法離煩惱無有熱故諸法無垢性不
汚故諸法一相離欲際故諸法離相常定故
諸法住實際性不壞故諸法如相不分別故
諸法入法性遍入故諸法無縁縁不合故
諸法是菩提如實見故諸法是涅槃無因縁
故迦葉普光自在王如來光明常出如是
清淨法音能令諸菩薩施作佛事其佛國
土無有魔事佛壽無量阿僧祇劫大迦葉白
佛言若人欲得清淨佛土者應取如網明菩
薩所修功徳具足清淨國土如是迦葉是
網明菩薩於諸無量阿僧祇佛所隨願修
行功徳具足故
爾時思益梵天謂網明菩薩仁者已得從佛
受記網明言一切衆生皆從佛受記梵天
言於何事中而得受記網明言隨業受報
而得受記梵天言汝作何業而得受記網
明言若業非身作非口作非意作是業
可得示不梵天言不可示也網明言菩提
是起作相耶梵天言不也何以故菩提是
無爲非起作相故網明言可以起作相得
無爲菩提不梵天言不也梵天是故當知
若無業無業報無諸行無起諸行是名菩提
如菩提性得亦如是如得性受記亦如是不
可以起作法而得受記梵天言善男子汝
不行六波羅蜜然後得受記耶網明言如汝
所説菩薩行六波羅蜜而得受記梵天若菩
薩捨一切煩惱名爲檀波羅蜜於諸法無所
起名爲尸羅波羅蜜於諸法無所傷名爲
羼提波羅蜜於諸法離相名爲毘梨耶波羅
蜜於諸法無所住名爲禪波羅蜜於諸法
無戲論名爲般若波羅蜜梵天菩薩如是
行六波羅蜜於何處行梵天言無處行也
所以者何凡所有行皆是不行若行即是
不行若不行即是行梵天以是故當知無
所行是菩提如汝所問汝得受菩提記者如
如法性得受記我所受記亦如是梵天言善
男子如如法性無受記網明言諸菩薩受
記相皆亦如是如如如法性爾時思益梵天
白佛言世尊菩薩以何行諸佛授阿耨多
羅三藐三菩提記佛言若菩薩不行生法不
行滅法不行善不行不善不行世間不行
出世間不行有罪法不行無罪法不行有
漏法不行無漏法不行有爲法不行無
爲法不行修道不行除斷不行生死不行
涅槃不行見法不行聞法不行覺法不行
知法不行施不行捨不行戒不行覆不行
忍不行善不行發不行精進不行禪不行
三昧不行慧不行行不行知不行得梵天
若菩薩如是行者諸佛則授阿耨多羅三藐
三菩提記所以者何諸所有行皆是取相
無相無分別則是菩提皆有所是無所是是
菩提諸所有行皆是分別無分別是菩提諸
所有行皆是起作無起作是菩提諸所有行
皆是戲論無戲論是菩提是故當知若菩
薩過諸所行則得受記唯然世尊受記者
有何義佛言離諸法二相是受記義不
分別生滅道是受記義離身口意業相是
受記義梵天我念過去有劫名憙見我
於此劫供養七十二那由他佛是諸如來不
見授記又過是劫劫名善化我於此劫供
養二十二億佛是諸如來亦不見授記又
過是劫劫名梵歎我於此劫供養萬八千佛
是諸如來亦不見授記又過是劫劫名無咎
我於此劫供養三萬二千佛是諸如來亦不
見授記又過是劫劫名莊嚴我於此劫供
養四百四十萬佛我皆以一切供養之具而
供養之是諸如來亦不見授記梵天我於
往昔供養諸佛恭敬尊重讃歎淨修梵行一
切布施一切持戒及行頭陀離於瞋恚忍辱
慈心如所説行勤修精進一切所聞皆能受
持獨處遠離入諸禪定隨所聞慧讃誦思
問是諸如來亦不見授記何以故依止所
行故以是當知若諸菩薩出過一切諸行則
得受記我若以一劫若減一劫説是諸佛
名號不可得盡梵天我於是後見燃燈佛
即得無生法忍佛時授我記言汝於來世當
得作佛號釋迦牟尼如來應供正遍知我爾
時出過一切諸行具足六波羅蜜所以者何
若菩薩能捨諸相名爲檀波羅蜜能滅諸所
受持名爲尸羅波羅蜜不爲六塵所傷名
爲羼提波羅蜜離諸所行名爲毘梨耶波羅
蜜不憶念一切法名爲禪波羅蜜能忍諸
法無生性名爲般若波羅蜜我於燃燈佛所
具足如是六波羅蜜
梵天我從初發菩提心已來所作布施於
此五華布施百分不及一百千分百千萬
億分乃至算數譬喩所不能及我從初發心
已來受戒持戒行頭陀於此常滅戒百分
不及一乃至算數譬喩所不能及我從初發
心已來柔和忍辱於畢竟忍法百分不及一
乃至算數譬喩所不能及我從初發心已來
發勤精進於此不取不捨精進百分不及
一乃至算數譬喩所不能及我從初發心已
來禪定獨處於此無住禪定百分不及一
乃至算數譬喩所不能及我從初發心已來
思惟籌量智慧於此無戲論智慧百分不及
一百千分百千萬億分乃至算數譬喩所不
能及梵天是故當知我爾時得具足六波
羅蜜世尊云何名具足六波羅蜜梵天若
不念施不依止戒不分別忍不取精進不
住禪定不二於慧是名具足六波羅蜜又
問具足六波羅蜜已能滿足何法佛言具
足六波羅蜜已能滿足薩婆若世尊云何具
足六波羅蜜已能滿足薩婆若梵天布施
平等即是薩婆若平等持戒平等即是薩婆
若平等忍辱平等即是薩婆若平等精進平
等即是薩婆若平等禪定平等即是薩婆若
平等智慧平等即是薩婆若平等以是平等
等一切法名爲薩婆若又梵天具足布施
相持戒相忍辱相精進相禪定相智慧相是
名薩婆若梵天如是具足六波羅蜜能滿
足薩婆若世尊云何當知滿足薩婆若梵
天若不受眼不受色不受耳不受聲不受
鼻不受香不受舌不受味不受身不受觸
不受意不受法若不受是内外十二入名
爲滿足薩婆若我得如是滿足薩婆若於眼
無所著於色耳聲鼻香舌味身觸意法無所
著是故如來名爲無礙知見薩婆若梵天薩
婆若於法無所受何以故以無用故無用
即是無所有義無所有義即是空如虚空
義同虚空相是薩婆若是故於法無所受
梵天譬如一切所作皆因虚空而虚空無所
依如是諸智慧皆從薩婆若出而薩婆若無
所依梵天白佛言世尊世尊所説薩婆若
薩婆若者爲何謂也梵天一切所行是智爲
眞非諸聲聞辟支佛所及故名薩婆若諸有
所行皆能成就故名薩婆若能破一切所念
戲論故名薩婆若諸所教勅諸所防制如此
衆生所行之法皆從中出故名薩婆若得
諸聖智若學智若無學智若辟支佛智皆從
中出故名薩婆若正行故名薩婆若能
分別一切藥故名薩婆若能滅一切衆生病
故名薩婆若能除一切煩惱習氣故名薩婆
若常在定故名薩婆若一切法中無疑故名
薩婆若一切世間出世間智慧皆從中出故
名薩婆若善知一切智慧方便相故名薩婆
若爾時思益梵天白佛言未曾有也世尊諸
佛如來智慧甚深心無所縁而知一切衆生心
心所行世尊薩婆若有如是無量功徳其
誰善男子善女人不發阿耨多羅三藐三菩
提心於是網明菩薩白佛言世尊若有菩
薩悕望功徳利而發菩提心者不名發
大乘也所以者何一切法無功徳利以無
對處故世尊菩薩摩訶薩不應爲功徳利故
發菩提心但爲大悲心故滅衆生諸苦惱故
不自憂苦故生諸善法故解脱諸邪見故滅
除諸病故捨我所貪著故不觀憎愛故不
沒世法故厭患有爲故安住涅槃故發菩
提心世尊菩薩不應於衆生求其恩報亦不
應觀作與不作又於苦樂心不傾動世尊何
謂菩薩家清淨佛言善男子菩薩若生轉
輪聖王家不名家清淨若生帝釋中若生
梵王中亦不名家清淨在所生處乃至畜
生自不退失善根亦令衆生生諸善根是
名菩薩家清淨又網明慈是菩薩家心平等
故悲是菩薩家深心念故喜是菩薩家生
法喜故捨是菩薩家離貪著故不捨菩提
是菩薩家不貪聲聞辟支佛地故
思益梵天所問經卷第二

思益梵天所問經卷第三
　姚秦龜茲國三藏
鳩摩羅什 　　譯　
　　談論品第七丹菩薩無二品第十二
爾時思益梵天白佛言世尊是文殊師利法
王子在此大會而無所説佛即告文殊師利
汝於此會所説法中可少説之文殊師利白
佛言世尊佛所得法寧可識不佛言不可
識也世尊是法可説可演可論不佛言不
可説不可演不可論世尊若是法不可説
不可演不可論者則不可示爾時思益梵
天謂文殊師利汝不爲衆生演説法乎文殊
師利言梵天法性中有二相耶梵天言無
也文殊師利言一切法不入法性耶梵天言
然文殊師利言若法性是不二相一切法入
法性中云何當爲衆生説法梵天言頗有
説法亦無二耶文殊師利言若決定得説
者聽者可有説法亦無有二文殊師利如
來不説法耶文殊師利言佛雖説法不以
二相何以故如來性無二故雖有所説而
無二也梵天言若一切法無二其誰爲二
文殊師利言凡起貪著我故分別二耳不
二者法性終不爲二雖種種分別爲二然
其實際無有二相梵天言云何識無二法文
殊師利言若無二可識則非無二所以者
何無二相者不可識也梵天二即是識業
不可識法佛所説也是法不爾如所説何
以故是法無文字故文殊師利佛所説法
終何所至文殊師利言佛所説法至無所
至梵天言佛所説法不至涅槃耶文殊師
利言涅槃中可得至耶梵天言涅槃無
來處無至處文殊師利言如是佛所説法
至無所至梵天言是法誰聽答言如所
説梵天言云何如所説答言如不識不
聞梵天言誰能聽如來如是法答言不漏
六塵者梵天言誰能知是法答言無識無
分別無諍訟者梵天言云何比丘名多諍
訟答言是好是惡此名諍訟是理是非理
此名諍訟是垢是淨此名諍訟是善是不善
此名諍訟是持戒是毀戒此名諍訟是應
作是不應作此名諍訟以是法得道以是法
得果此名諍訟梵天若於法中有高下心貪
著取受皆是諍訟佛所説法無有諍訟梵
天樂戲論者無不諍訟樂諍訟者無沙門法
樂沙門法者無有妄想貪著梵天言云何
比丘隨佛語隨佛教答言若比丘稱讃毀辱
其心不動是名隨佛教若比丘不隨文字語
言是名隨佛語又比丘滅一切諸相是名
隨佛教不違於義是名隨佛語若比丘守
護於法是名隨佛教不違佛語是名隨佛
語梵天言云何比丘能守護法答言若比
丘不逆平等不壞法性是名能守護法梵
天言云何比丘親近於佛答言若比丘於
諸法中不見有法若近若遠是名親近於佛
梵天言云何比丘給侍於佛答言若比丘
身口意無所作是名給侍於佛梵天言誰能
供養佛答言若不起福業不起無動業
者梵天言誰能見佛答言若不著肉眼
不著天眼不著慧眼是名能見佛梵天言
誰能見法答言不逆諸因縁法者梵天言
誰能順見諸因縁法答言不起平等不見
平等所生相者梵天言誰得眞智答言不
生不滅諸漏者梵天言誰能隨學如來答
言不起不受不取不捨諸法者梵天言誰
名正行答言不墮三界者梵天言誰爲善
人答言不受後身者梵天言誰爲樂人答
言無我無我所者梵天言誰爲得脱答
言不壞縛者梵天言誰爲得度答言不住
生死不住涅槃者梵天言漏盡比丘盡何事
耶答言若有所盡不名漏盡知諸漏空相
隨如是知名爲漏盡梵天言誰爲實語答
言離諸言論道者梵天言誰爲入道答言
凡夫有入聖道行者知一切有爲法無所從
來無所從去則爲入道梵天言誰能見聖
諦答言無有見聖諦者所以者何隨所
有見皆爲虚妄無所見者乃名見諦梵天
言不見何法名爲見諦答言不見一切諸
見名爲見諦梵天言是諦當於何求答言
當於四顛倒中求梵天言何故作如是説
答言求四顛倒不得淨不得常不得樂不
得我若不得淨是即不淨若不得常是即
無常若不得樂是即爲苦若不得我是即
無我梵天一切法空無我是爲聖諦若能
如是求諦是人不見苦不斷集不證滅不
修道梵天言云何名修道答言若不分
別是法是非法離於二相名爲修道以是
道求一切法不得是名爲道是道不令人離
生死至涅槃所以者何不離不至乃名聖道」
爾時有摩訶羅梵天子名曰等行問文殊師
利何謂優婆塞歸依佛歸依法歸依僧答言
優婆塞不起二見不起我見不起彼見不
起我見不起佛見不起我見不起法見不
起我見不起僧見是名歸依佛歸依法歸依
僧又優婆塞不以色見佛不以受想行識
見佛是名歸依佛優婆塞於法無所分
別亦不行非法是名歸依法若優婆塞不
離有爲法見無爲法不離無爲法見有爲
法是名歸依僧又優婆塞不得佛不得法
不得僧是名歸依佛歸依法歸依僧
爾時等行菩薩問文殊師利言是諸菩薩發
菩提心者爲趣何所答曰趣於虚空所
以者何阿耨多羅三藐三菩提同虚空故等
行言云何菩薩名發阿耨多羅三藐三菩提
心答言若菩薩知一切發非發一切法非
法一切衆生非衆生是名菩薩發阿耨多羅
三藐三菩提心爾時等行菩薩白佛言世
尊所言菩薩菩薩者爲何謂耶佛言善
男子若菩薩於邪定衆生發大悲心於正定
衆生不見殊異故言菩薩所以者何菩薩
不爲正定衆生不爲不定衆生故發心但
爲度邪定衆生故而起大悲發阿耨多羅三
藐三菩提心故言菩薩
爾時等行菩薩白佛言下
丹爲名字義品第十三爾時菩提菩薩白佛言
世尊我等亦樂説所以爲菩薩佛言便
説菩提菩薩言譬如男子女人受一日戒
無毀無缺若菩薩如是從初發心乃至成
佛於其中間常修淨行是名菩薩堅
意菩薩言若菩薩成就深固慈心是名菩
薩度衆生菩薩言譬如橋船渡人不倦
無有分別若心如是是名菩薩斷惡道
菩薩言若菩薩於諸佛國投足之處即時
一切惡道皆滅是名菩薩觀世音菩薩言
若菩薩衆生見者即時畢定於阿耨多羅三
藐三菩提又稱其名者得免衆苦是名菩
薩得大勢菩薩言若菩薩所投足處震動
三千大千世界及魔宮殿是名菩薩無疲倦
菩薩言若恒河沙等劫爲一日一夜以是三
十日爲一月十二月爲歳以是歳數若過
百千萬億劫得値一佛如是於恒河沙等佛
所行諸梵行修集功徳然後受阿耨多羅三
藐三菩提記心不休息無有疲倦是名菩薩
導師菩薩言若菩薩於墮邪道衆生生大悲
心令入正道不求恩報是名菩薩須彌山
菩薩言若菩薩於一切法無所分別如須彌
山一於衆色是名菩薩那羅延菩薩言若
菩薩不爲一切煩惱所壞是名菩薩心力菩
薩言若菩薩以心思惟一切諸法無有錯謬
是名菩薩師子遊歩自在菩薩言若菩薩於
諸論中不怖不畏得深法忍能使一切外道
怖畏是名菩薩不可思議菩薩言若菩薩知
心相不可思議無所思惟分別是名菩薩善
寂天子言若菩薩能於一切天宮中生而無
所染亦不得是無染之法是名菩薩實語
菩薩言若菩薩有所發言常以眞實乃至夢
中亦無妄語是名菩薩喜見菩薩言若菩薩
能見一切色皆是佛色是名菩薩常慘菩薩
言若菩薩見墮生死衆生其心不樂世間諸
樂欲自度己身亦度衆生是名菩薩心無
礙菩薩言若菩薩於一切煩惱衆魔而不瞋
礙是名菩薩常喜根菩薩言若菩薩常以
善根自滿其願亦滿他願所作皆辦是名
菩薩散疑女菩薩言若菩薩於一切法中
不生疑悔是名菩薩師子童女菩薩言若
菩薩無男法無女法而現種種色身爲成就
衆生故是名菩薩寶女菩薩言若菩薩於
諸寶中不生愛樂但樂三寶是名菩薩毘
舍佉達多優婆夷言若菩薩有所得者則無
菩提若不得一切法不生一切法不滅一
切法是名菩薩跋陀婆羅居士言若菩薩
衆生聞其名者畢定於阿耨多羅三藐三菩
提是名菩薩寶月童子言若菩薩常修童子
梵行乃至不以心念五欲何況身受是名
菩薩忉利天子曼陀羅花香菩薩言若菩
薩持戒熏心常流諸善法香不流餘香是名
菩薩作喜菩薩言若菩薩喜樂三法謂供
養佛演説法教化衆生是名菩薩思益梵
天言若菩薩所見之法皆是佛法是名菩
薩彌勒菩薩言若菩薩衆生見者即得慈
心三昧是名菩薩文殊師利法王子言若
菩薩雖説諸法而不起法相不起非法相
是名菩薩網明菩薩言若菩薩光明能滅一
切衆生煩惱是名菩薩普花菩薩言若菩
薩見諸如來滿十方世界如林花敷是名菩
薩如是諸菩薩各各隨所樂説已
爾時佛告等行菩薩若菩薩能代一切衆生
受諸苦惱亦復能捨一切福事與諸衆生是
名菩薩
　　論寂品第八
爾時思益梵天問等行菩薩言善男子汝今
以何行爲行答言我以隨一切有爲法衆
生行爲行又問隨一切有爲法衆生以何
爲行答言諸佛所行是隨一切有爲法衆
生行也又問諸佛以何爲行答言諸佛
以第一義空爲行又問凡夫所行諸佛亦以
是行有何差別等行言汝欲令空中有差別
耶答言不也等行言如來不説一切法空耶
答言然是故梵天一切法無有差別是諸
行相亦復如是所以者何如來不説諸法有
差別也
爾時思益梵天問文殊師利言所言行行爲
何謂耶答言於諸行中有四梵行是名
行處行若人離四梵行不名行處行能行
四梵行是名行處行梵天若人成就四梵行
雖於空閑曠野中行是名行處行若不成
就四梵行雖於樓殿堂閣金銀床榻妙好被
褥於此中行不名行處行亦復不能善知行
處相又問菩薩以何行知見清淨答言
於諸行中能淨我見又問若得我實性即
得實知見耶答言然若見我實性即是實
知見譬如國王典金藏人因已出用知餘在
者如是因知我實性故得實知見又問云
何得我實性答言若得無我法所以者何
我畢竟無根本無決定故若能如是知者是
名得我實性又問如我解文殊師利所説義
以見我故即是見佛所以者何我性即是佛
性文殊師利誰能見佛答言不壞我見者
所以者何我見即是法見以法見能見佛又
問頗有無所行名爲正行耶答言有若不
行一切有爲法是名正行又問云何行名爲
正行答言若不爲見故行不爲斷不爲證
不爲修故行是名正行又問慧眼爲見何
法答言若有所見不名慧眼慧眼不見有
爲法不見無爲法所以者何有爲法皆虚妄
分別無虚妄分別是名慧眼無爲法空無
所有過諸眼道是故慧眼亦不見無爲法又
問頗有因縁正行比丘不得道果耶答言
有正行中無道無果無行無得無有得果差
別梵天無所得故乃名爲得若有所得當
知是爲増上慢人正行者無増上慢無増上
慢則無行無得又問得何法故名爲得道
文殊師利言若法不自生不他生亦不衆
縁生從本已來常無有生得是法故説名得
道又問若法不生爲何所得答言若知法
不生即名爲得是故佛説若見諸有爲法不
生相即入正位又問何等名爲正位答
言我及涅槃等不作二是名正位又行平
等故名爲正位以平等出諸苦惱故名爲
正位入了義中故名爲正位除一切憶
念故名爲正位爾時世尊讃文殊師利言
善哉善哉快説此言誠如所説説是法時
七千比丘不受諸法漏盡心得解脱三萬二
千諸天遠塵離垢得法眼淨十千人離欲得
定二百人發阿耨多羅三藐三菩提心五百
菩薩得無生法忍
爾時思益梵天白佛言世尊是文殊師利法
王子能作佛事大饒益衆生文殊師利言佛
出於世不爲益法故出不爲損法故出梵天
言佛豈不滅度無量衆生仁者亦不利益無
量衆生耶文殊師利言汝欲於無衆生中得
衆生耶答言不也梵天汝欲得衆生決定
相耶答言不也梵天汝欲得諸佛有出生
相於世間耶答言不也梵天何等是衆生
爲佛所滅度者梵天言如仁所説義無生
死無涅槃文殊師利言如是諸佛世尊不
得生死不得涅槃佛諸弟子得解脱者亦不
得生死不得涅槃所以者何是涅槃是生
死但假名字有言説耳實無生死往來滅
盡得涅槃又問誰能信是法耶答言於諸
法中無貪著者又問若貪著者於何貪著答
言貪著虚妄梵天若貪著是實者終無増
上慢人以貪著虚妄故行者知之而不貪
著若不貪著則無有流若無有流則無往來
生死若無往來生死是則滅度又問何故説
言滅度答言滅度者名爲衆縁不和合
若無明不和合諸行因縁則不起諸行若不
起諸行是名爲滅不起相是畢竟滅得是
道故則無生處如是名爲四聖諦
爾時下丹爲如
來二事品第五爾時等行菩薩謂文殊師利
言如汝所説皆爲眞實答言一切言説皆
爲眞實又問虚妄言説亦眞實耶答言如
是所以者何是諸言説皆爲虚妄無處無
方若法皆虚妄無處無方是故一切言説
皆是眞實善男子提婆達語如來語無異
無別所以者何一切言説皆是如來言説
不出如故一切言説有所説事皆以無所説
故得有所説是故一切言説皆等文字
同故文字無念故文字空故等行言如來
不説凡夫語言賢聖語言耶文殊師利言然
以文字説凡夫語言亦以文字説賢聖語言
如是善男子諸文字有分別是凡夫言説是
賢聖言説耶等行答言不也文殊師利
言如諸文字無分別一切賢聖亦無分別是
故賢聖無有言説所以者何賢聖不以文字
相不以衆生相不以法相有所説也譬如
鍾鼓衆縁和合而有音聲是諸鍾鼓亦無分
別如是諸賢聖善知衆因縁故於諸言説
無貪無礙等行言如佛所説汝等集會當
行二事若説法若聖默然何謂説法何謂
聖默然答言若説法不違佛不違法不違
僧是名説法若知法即是佛離相即是法
無爲即是僧是名聖默然又善男子因四
念處有所説名爲説法於一切法無所憶念
名聖默然因四正勤有所説名爲説法以諸
法等不作等不作不等名聖默然因四如意
足有所説名爲説法若不起身心名聖默然
因五根五力有所説名爲説法若不隨他語
有所信爲不取不捨故分別諸法一心安住
無念念中解一切法常定性斷一切戲論慧
名聖默然因七菩提分有所説名爲説法
若常行捨心無所分別無増無減名聖默
然因八聖道分有所説名爲説法若知説
法相如栰喩不依法不依非法名聖默
然善男子於是三十七助道法若能開解演
説名爲説法若身證是法亦不離身見法
亦不離法見身於是觀中不見二相不見不
二相如是現前知見而亦不見名聖默然又
善男子若不妄想著我不妄想著彼不妄
想著法有所説名爲説法若至不可説相能
離一切言説音聲得不動處入離相心名聖
默然又善男子若知一切衆生諸根利鈍而
教誨之名爲説法常入於定心不散亂名
聖默然等行言如我解文殊師利所説義一
切聲聞辟支佛無有説法亦無聖默然所
以者何不能了知一切衆生諸根利鈍亦
復不能常在於定文殊師利若有眞實問何
等是世間説法者何等是世間聖默然者則
當爲説諸佛是也所以者何諸佛善能分別
一切衆生諸根利鈍亦常在定佛告文殊師
利如是如是如等行所説唯諸佛如來有
此二法
爾時須菩提白佛言世尊我親從佛聞汝等
集曾當行二事若説法若聖默然世尊若
聲聞不能行者云何如來勅諸比丘行此二
事佛告須菩提於汝意云何若聲聞不從他
聞能説法能聖默然不須菩提言不也須菩
提是故當知一切聲聞辟支佛無有説法無
聖默然爾時文殊師利謂須菩提言長老須
菩提如來了知衆生八萬四千行汝於此中
有智慧能隨其所應爲説法不答言不也今
須菩提能入觀一切衆生心三昧住是三昧
通達一切衆生心心所行自心他心無所妨
礙不答言不也須菩提如來於衆生八萬
四千行隨其所應爲説法藥又常住定平等
相中心不動搖而通達一切衆生心心所行
須菩提是故當知一切聲聞辟支佛不及此
事須菩提或有衆生多婬欲者以觀淨得
解脱不以不淨唯佛能知或有衆生多瞋恚
者以觀過得解脱不以慈心唯佛能知或
有衆生多愚癡者以不共語得解脱不以説
法唯佛能知或有衆生等分行者不以觀淨
不以不淨不以觀過不以慈心不以不共語
不以説法得解脱者隨其根性以諸法平等
而爲説法使得解脱唯佛能知是故如來於
諸説法人中爲最第一禪定人中亦最第一
爾時須菩提問文殊師利若聲聞辟支佛不
能如是説法不能如是聖默然者諸菩薩有
成就如是功徳能説法能聖默然不答言唯
佛當知於是佛告須菩提有三昧名入一切
語言心不散亂若菩薩成就此三昧皆得是
功徳爾時文殊師利謂等行菩薩善男子爲
衆生八萬四千行故説八萬四千法藏名爲
説法常在一切滅受想行定中名聖默然
善男子我若一劫若減一劫能説是義是
名説法相是聖默然相猶不能盡於是佛告
等行菩薩善男子乃往過去無量無邊不可
思議阿僧祇劫時世有佛號曰普光劫曰名
聞國名憙見彼國嚴淨豐樂安隱天人熾
盛其地皆以衆寶莊嚴柔軟細滑生寳蓮花
一切香樹充滿其中常出妙香善男子憙見
國土有四百億四天下一一天下縱廣八萬
四千由旬其中諸城縱廣一由旬皆以衆寶
校飾一一城者有一萬五千聚落村邑而
圍遶之一一聚落村邑無量百千人衆充滿
其中彼時人民所見色像心皆喜悦無可
憎惡亦悉皆得念佛三昧是以國土名曰憙
見若他方世界諸來菩薩皆得快樂餘國不
爾善男子其普光佛以三乘法爲弟子説亦
多樂説如是法音汝等比丘當行二事若
説法若聖默然善男子爾時上方醫王佛
土有二菩薩一名無盡意二名益意來詣
普光佛所頭面禮足右遶三匝恭敬合掌
却住一面時普光佛爲二菩薩廣説淨明三
昧所以名曰淨明三昧者若菩薩入是三昧
即得解脱一切諸相及煩惱著亦於一切佛
法得淨光明是故名爲淨明三昧又前際一
切法淨後際一切法淨現在一切法淨是三
世畢竟淨無能令不淨性常淨故是以説
一切諸法性常清淨何謂諸法性淨謂一切
法空相離有所得故一切法無相相離憶想
分別故一切法無作相不取不捨無求無
願畢竟離自性故是名性常清淨以是常
淨相知生死性即是涅槃涅槃性即是一切
法性是故説心性常清淨善男子譬如虚
空若受垢汚無有是處心性亦如是若有
垢汚無有是處又如虚空雖爲烟塵雲霧覆
翳不明不淨而不能染汚虚空之性設染
汚者不可復淨以虚空實不染汚故還見清
淨凡夫心亦如是雖邪憶念起諸煩惱然其
心相不可垢汚設垢汚者不可復淨以心相
實不垢汚性常明淨是故心得解脱善男
子是名入淨明三昧門彼二菩薩聞是三昧
於諸法中得不可思議法光明爾時無盡意
菩薩白普光佛言世尊我等已聞入淨明
三昧門當以何行行此法門佛告無盡意
善男子汝等當行二行若説法若聖默然
時二菩薩從佛受教頭面禮佛足遶三匝而
出趣一園林自以神力化作寶樓於中修行
時有梵天名曰妙光與七萬二千梵倶來至
其所頭面禮足問二菩薩善男子普光如
來説言汝等比丘集會當行二事若説法若
聖默然善男子何謂説法何謂聖默然二菩
薩言汝今善聽我當少説唯有如來乃通
達耳於是二菩薩以二句義爲諸梵衆廣分
別説時七萬二千梵皆得無生法忍妙光梵
天得普光明三昧是二菩薩於七萬六千
歳以無礙辯力答其所問不懈不息分別
二句互相問答而不窮盡於是普光佛在
虚空中作如是言善男子勿於文字言説而
起諍訟凡諸言説皆空如響如所問答亦如
是汝等二人皆得無礙辯才及無盡陀羅尼
若於一劫若百劫説此二句辯不可盡善男
子佛法是寂滅相第一之義此中無有文字
不可得説諸所言説皆無義利是故汝等
當隨此義勿隨文字是二菩薩聞佛教已默
然而止佛告等行以是當知菩薩若以辯
才説法於百千萬劫若過百千萬劫不可窮
盡又告等行於意云何彼二菩薩豈異人
乎勿造斯觀無盡意者今文殊師利是益
意菩薩者今汝身是妙光梵天者今思益
梵天是
　　仂行品第九丹無此品幅末爾時文殊師利下
爲得聖道品第十六(夾註幅末
當今本紙左十九行)
爾時等行菩薩白佛言未曾有也世尊諸佛
菩提爲大饒益如所説行精進衆生世尊其
懈怠不能如説行者雖値百千萬佛無能爲
也當知從勤精進得出菩提爾時文殊師
利謂等行菩薩善男子汝知菩薩云何行名
勤精進答言若菩薩能得聖道名勤精進又
問云何行能得聖道答曰若於諸法無所
分別如是行者能得聖道又問云何名得
聖道已答曰若行者於平等中見諸法平
等是名得聖道已又問平等可得見耶
答言不也所以者何若平等可見則非平
等思益梵天謂文殊師利若行者於平等中
不見諸法是名得聖道已文殊師利言何
故不見思益言離二相故不見不見即是
正見又問誰能正見世間答言不壞世間
相者又問云何爲不壞世間相答言色如
無別無異受想行識如無別無異若行者見
五陰平等如相是名正見世間又問何等
是世間相答言滅盡是世間相又問滅盡
相復可盡耶答言滅盡相者不可盡也又
問何故説言世間是滅盡相答言世間畢
竟盡相是相不可盡所以者何已盡者不
復盡也又問佛不説一切有爲法是盡相
耶答言世間是盡相終不可盡是故佛説
一切有爲法是盡相又問何故數名有爲
法答言以盡相故名有爲法又問有爲法
者爲住何所答言無爲性中住又問有爲
法無爲法有何差別答言有爲法無爲法文
字言説有差別耳所以者何以文字言説言
是有爲是無爲若求有爲無爲實相則無差
別以實相無差別故又問何等是諸法實
相義答言一切法平等無有差別是諸法
實相義又問何等爲義答言以文字説
令人得解故名爲義所以者何實相義者
不如文字所説諸佛雖以文字有所言説而
於實相無所増減文殊師利一切言説皆
非言説是故佛語名不可説諸佛不可以言
相説故又問云何得説佛相答言諸佛如
來不可以色身説相不可以三十二相説相
不可以諸功徳法説相又問諸佛可離色身
三十二相諸功徳法而説相耶答言不也所
以者何色身如三十二相如諸功徳法如
諸佛不即是如亦不離如如是可説佛相
不失如故又問諸佛世尊得何等故號名
爲佛答言諸佛世尊通達諸法性相如故説
名如來正遍知者
　　志大乘品第十丹大乘行品第十七
於是等行菩薩白佛言世尊何謂菩薩發行
大乘爾時世尊以偈答言
　　　　菩薩不壞色　發行菩提心　　　　
　　　　知色即菩提　是名行菩提　　　　
　　　　知色菩提然　等入於如相　　　　
　　　　不壞諸法性　是名行菩提　　　　
　　　　不壞諸法性　則爲菩提義　　　　
　　　　是菩提義中　亦無有菩提　　　　
　　　　正行第一義　是名行菩提　　　　
　　　　愚於陰界入　而欲求菩提　　　　
　　　　陰界入即是　離是無菩提　　　　
　　　　若有諸菩薩　於上中下法　　　　
　　　　不取亦不捨　是名行菩提　　　　
　　　　若法及非法　不分別爲二　　　　
　　　　亦不得不二　是名行菩提　　　　
　　　　若二則有爲　非二則無爲　　　　
　　　　離是二邊者　是名行菩提　　　　
　　　　是人過凡夫　亦不入法位　　　　
　　　　未得果而聖　是世間福田　　　　
　　　　行於世間法　處中如蓮華　　　　
　　　　遵修最上道　是名行菩提　　　　
　　　　世間所行處　悉於是中行　　　　
　　　　世間所貪著　於中得解脱　　　　
　　　　菩薩無所畏　不沒生死淵　　　　
　　　　無憂無疲惓　而行菩提道　　　　
　　　　斯人能善知　法性眞實相　　　　
　　　　是故不分別　是法是非法　　　　
　　　　行於佛道時　無法可捨離　　　　
　　　　亦無法可受　是名菩提相　　　　
　　　　一切法無相　猶若如虚空　　　　
　　　　終不作是念　是相是可相　　　　
　　　　善知世所行　遍知方便力　　　　
　　　　能充滿一切　衆生之所願　　　　
　　　　常住於平等　護持佛正法　　　　
　　　　一切無所念　是則如來法　　　　
　　　　若有佛無佛　是法常住世　　　　
　　　　能通達此相　是名護持法　　　　
　　　　諸法之實相　了達知其義　　　　
　　　　安住於此中　而爲人演説　　　　
　　　　行於甚深法　魔所不能測　　　　
　　　　是人於諸法　無所貪著故　　　　
　　　　願求諸佛慧　亦不著願求　　　　
　　　　是慧於十方　求之不可得　　　　
　　　　諸佛慧無礙　不著法非法　　　　
　　　　若能不著此　究竟得佛道　　　　
　　　　其諸樂善人　布施轉高尊　　　　
　　　　捨一切所有　而心不傾動　　　　
　　　　諸法不可捨　亦復不可取　　　　
　　　　一切世間法　根本不可得　　　　
　　　　能知一切法　非施非捨相　　　　
　　　　是名大施主　於法無所見　　　　
　　　　是等諸菩薩　不計我我所　　　　
　　　　是故行施時　不生貪惜心　　　　
　　　　諸所有布施　皆迴向佛道　　　　
　　　　布施及菩提　不住是二相　　　　
　　　　無作無起戒　當住於此中　　　　
　　　　亦不作是念　我住是持戒　　　　
　　　　智者知戒相　不生亦不作　　　　
　　　　是故戒清淨　猶若如虚空　　　　
　　　　觀身如鏡像　言説如響聲　　　　
　　　　心則如幻化　不以戒自高　　　　
　　　　其心常柔軟　安處寂滅性　　　　
　　　　悉除一切惡　通達於善法　　　　
　　　　持戒及毀戒　不得此二相　　　　
　　　　如是見法性　則持無漏戒　　　　
　　　　已度忍辱岸　能忍一切惡　　　　
　　　　於諸衆生類　其心常平等　　　　
　　　　諸法念念滅　其性常不住　　　　
　　　　於中無罵辱　亦無有恭敬　　　　
　　　　若節節解身　其心終不動　　　　
　　　　知心不在内　亦復不在外　　　　
　　　　身怨及刀杖　皆從四大起　　　　
　　　　於地水火風　未曾有傷損　　　　
　　　　通達於此事　常行忍辱法　　　　
　　　　菩薩行如是　衆生不能動　　　　
　　　　勇猛勤精進　堅住於大乘　　　　
　　　　是人於身心　而無所依止　　　　
　　　　雖知生死本　其際不可得　　　　
　　　　爲諸衆生故　莊嚴大誓願　　　　
　　　　法無決定生　何許有滅相　　　　
　　　　本際不可得　爲顛倒故説　　　　
　　　　法性不可議　常住於世間　　　　
　　　　若能知如是　不生亦不滅　　　　
　　　　菩薩念衆生　不解是法相　　　　
　　　　爲之勤精進　令得離顛倒　　　　
　　　　諸佛常不得　衆生決定相　　　　
　　　　而彼弘本願　當觀精進力　　　　
　　　　思惟一切法　知皆如幻化　　　　
　　　　不得堅牢相　觀之如虚空　　　　
　　　　從虚妄分別　貪著生苦惱　　　　
　　　　爲斯開法門　令得入涅槃　　　　
　　　　爲彼行精進　而不壞於法　　　　
　　　　離法非法故　常行眞精進　　　　
　　　　是等行遠離　了達無諍定　　　　
　　　　獨處無憒閙　常畏於生死　　　　
　　　　樂住於閑居　猶如犀一角　　　　
　　　　遊戲諸禪定　明達諸神通　　　　
　　　　心常住平等　處空閑聚落　　　　
　　　　威儀無變異　恒樂於禪定　　　　
　　　　信解常定法　及寂滅無漏　　　　
　　　　其心得解脱　故説常定者　　　　
　　　　自住平等法　以此導衆生　　　　
　　　　不違平等行　故説常定者　　　　
　　　　志念常堅固　不忘菩提心　　　　
　　　　亦能化衆生　故説常定者　　　　
　　　　常念於諸佛　眞實法性身　　　　
　　　　遠離色身相　故説常定者　　　　
　　　　常修念於法　如諸法實相　　　　
　　　　亦無有憶念　故説常定者　　　　
　　　　常修念於僧　僧即是無爲　　　　
　　　　離數及非數　常入如是者　　　　
　　　　悉見十方佛　一切衆生類　　　　
　　　　而於眼色中　終不生二相　　　　
　　　　諸佛所説法　一切能聽受　　　　
　　　　而於耳聲中　亦不生二相　　　　
　　　　能於一心中　知諸衆生心　　　　
　　　　自心及彼心　此二不分別　　　　
　　　　憶念過去世　如恒河沙劫　　　　
　　　　是先及是後　亦復不分別　　　　
　　　　能至無量土　現諸神通力　　　　
　　　　而於身心中　無有疲倦想　　　　
　　　　分別知諸法　樂説辯無盡　　　　
　　　　於無央數劫　開示法性相　　　　
　　　　智慧度彼岸　善解陰界入　　　　
　　　　常爲衆生説　無取無戲論　　　　
　　　　善知因縁法　遠離二邊相　　　　
　　　　知是煩惱因　亦知是淨因　　　　
　　　　信解因縁法　則無諸邪見　　　　
　　　　法皆屬因縁　無有定根本　　　　
　　　　我見與佛見　空見生死見　　　　
　　　　涅槃之見等　皆無是諸見　　　　
　　　　無量智慧光　知諸法實相　　　　
　　　　無闇無障礙　是行菩提道　　　　
　　　　是乘名大乘　不可思議乘　　　　
　　　　悉容受衆生　猶不盡其量　　　　
　　　　一切諸乘中　是乘爲第一　　　　
　　　　如是大乘者　能出生餘乘　　　　
　　　　餘乘有限量　不能受一切　　　　
　　　　唯此無上乘　能悉受衆生　　　　
　　　　若行此無量　虚空之大乘　　　　
　　　　於一切衆生　無有慳悋心　　　　
　　　　虚空無有量　亦無有形色　　　　
　　　　大乘亦如是　無量無障礙　　　　
　　　　若一切衆生　乘於此大乘　　　　
　　　　當觀是乘相　寛博多所容　　　　
　　　　無量無數劫　説大乘功徳　　　　
　　　　及乘此乘者　不可得窮盡　　　　
　　　　若人聞是經　乃至持一偈　　　　
　　　　永脱於諸難　得到安隱處　　　　
　　　　敬念此經者　捨是身已後　　　　
　　　　終不墮惡道　常生天人中　　　　
　　　　於後惡世時　若得聞是經　　　　
　　　　我皆與授記　究竟成佛道　　　　
　　　　若住此經者　佛法在是人　　　　
　　　　是人在佛法　亦能轉法輪　　　　
　　　　若人持是經　能轉無量劫　　　　
　　　　生死諸往來　得近於佛道　　　　
　　　　若能持是經　精進大智慧　　　　
　　　　是名極勇猛　能破魔軍衆　　　　
　　　　我於燃燈佛　住忍得受記　　　　
　　　　若有樂是經　我授記亦然　　　　
　　　　若人於佛後　能解説是經　　　　
　　　　佛雖不在世　爲能作佛事
佛説是偈時五千天子皆發阿耨多羅三藐
三菩提心二千菩薩得無生法忍十千比
丘不受諸法漏盡心得解脱三萬二千人遠
塵離垢於諸法中得法眼淨
　　行道品第十一丹發菩提心品第十八
爾時文殊師利法王子白佛言世尊如我解
佛所説義若有人發菩提願是爲邪願所
以者何諸有所得悉皆是邪若計得菩提而
發願者是人諸所作行皆爲是邪所以者何
菩提不在欲界不在色界不在無色界菩
提無有住處不應發願世尊譬如有人願
得虚空寧得虚空不佛言不也世尊菩
薩亦復如是發同虚空相菩提之願即是發
虚空願菩提出過三世非是受相不可願也
若菩薩起二相發菩提心作是念生死與菩
提異邪見與菩提異涅槃與菩提異是則不
行菩提道也
爾時思益梵天謂文殊師利菩薩云何行名
菩提行答言若菩薩行一切法而於法無所
行是名行菩提行所以者何出過一切所
行是行菩提又問云何出過一切所行是
行菩提答言離眼耳鼻舌身意諸縁相是
名出過一切所行又問出過有何義答言不
出過平等所以者何一切法平等即是菩提
又問云何是發菩提願答言當如菩提又
問云何爲菩提答言菩提非過去非未來
非現在是故菩薩應以三世清淨心發菩提
願梵天如過去未來現在法從本以來常
不生不生故不可説如是發願無所發願是
發一切願所以者何以是行道能得薩婆若
又問何故説言薩婆若答言悉知一切眞
智慧故名薩婆若又問何等是眞智慧答
言無變異相如衆生無變異相眞智慧亦
無變異相又問云何是衆生相答言假名
字畢竟離是衆生相如是相則無變異名
衆生與菩提異是爲變異如菩提相衆生亦
爾是故無變異菩提不可以餘道得但以
我平等故菩提平等衆生性平等無我故
如是可得菩提是故菩提無有變異所以者
何如虚空無變異相一切諸法亦無變異
相
爾時思益梵天謂文殊師利如來是實語者
能説如是法文殊師利言如來於法無所説
何以故如來尚不得諸法何況説法思
益言如來豈不説諸法是世間是出世間是
有爲是無爲耶文殊師利言於汝意云何
是虚空可説可分別不思益言不也文殊
師利言今説虚空名字以所説故有生有
滅耶思益言不也文殊師利言如來説法
亦復如是不以説故諸法有生有滅如此説
法是不可説相亦以此法有所教誨是無所
教誨所以者何如説法性不説法性亦如是
是故説一切法住於如中是如亦無所住
思益梵天所問經卷第三

思益梵天所問經卷第四
　姚秦龜茲國三藏鳩摩羅什譯　
　　稱歎品第十二丹無此品名
爾時釋梵四天王倶在會中即以天花散
於佛上而作是言世尊若善男子善女人聞
文殊師利説是法有信解者當知是人能破
魔怨所以者何文殊師利今所説法能破
一切邪見妄想世尊若善男子善女人聞
是法不驚不怖當知是人不從小功徳來若
是經所在之處當知此處則爲諸佛擁護受
用若聞是經處當知此處轉於法輪是經
在所住處聚落村邑山林曠野塔寺僧坊
經行之處諸魔外道貪著之人不能侵嬈世
尊若人多供養過去諸佛乃能得聞如是經
典世尊我等於此經中得智慧光明而不
能得報佛及文殊師利思益梵天之恩世尊
我等所從聞經於是法師生世尊想我等常
當隨侍説是經者此善男子常爲諸天之所
擁護若人書寫是經讀誦解説時無量諸
天爲聽法故來至其所
　　詠徳品第十三丹無此品名
爾時世尊讃釋梵四天王等大衆言善哉
善哉如汝所説若三千大千世界滿中珍寶
以爲一分聞是經者所得功徳以爲一分福
勝於彼置是三千大千世界若恒河沙等十
方世界滿中珍寶聞是經者所得功徳復勝
於彼諸善男子若欲得功徳者當聽是經
欲得身色端正欲得財富欲得眷屬欲得
自在欲得具足天樂人樂欲得名稱欲得
多聞憶念堅固正行威儀戒定智慧解達經
書欲得善知識欲得三明六通欲得一切
善法欲得阿耨多羅三藐三菩提欲得與一
切衆生樂具欲得涅槃者當聽是經受持讀
誦如法修行廣爲人説諸善男子若行是經
者我不見其人不得如此具足快樂諸善
男子我今語汝若人所從聞是經處若和
上若阿闍梨我不見世間供養之具能報
其恩是法出於世間世間供養所不能報是
法度於世間世間財物所不能報是法無
染染汚之物所不能報諸善男子是法餘
無能報惟有一事如説修行若人於此法
中能如説行者是名能報師恩亦爲恭敬
於師淨畢報恩是名不空食人信施是名
順如來語順如來教是名越渡諸流是名過
諸險道是名建立勝幢是名能破敵陣是
名師子之王無所畏故是名象王心柔軟
故是名牛王外道論師無能壞故是名醫
王能療一切衆生病故是名無所驚怖能
説甚深法故是名能具足捨捨諸煩惱故是
名持清淨戒究盡善法故是名得大忍辱離
我我所故是名大精進力於無量劫心無倦
故是名具足禪定常念繋心住一處故是
名有大智慧善解言説諸章句故是名有大
威徳以無量福莊嚴身相故是名有大威
徳能蔽日月諸光明故是名大力持佛十
力故是名大雲能震法雷故是名大雨能
滅煩惱塵故是名爲舍至涅槃故是名大
救救生死畏故是名燈明離無明闇故是名
歸趣魔所怖者之所依故是名衆生究竟之
道是名得位坐道場故是名已得法眼是
名見諸法如是名知空法相是名安住大
悲是名安立大慈是名不捨一切衆生是
名背於小乘是名向於大乘是名除捨顛倒
是名至於平等是名入於法位是名安住道
場是名破壞諸魔是名轉於法輪諸善男
子我若一劫若減一劫稱揚讃歎説是如説
修行功徳不可窮盡如來之辯亦不可盡
　　等行品第十四丹無此品名
爾時會中有天子名不退轉白佛言世尊
所説隨法行隨法行者爲何謂耶佛告天子
隨法行者不行一切法所以者何若不行
諸法則不分別是正是邪如是行者則不
行善不行不善不行有漏不行無漏不行
世間不行出世間不行有爲不行無爲不
行生死不行涅槃是名隨法行若起法相
者是則不名隨法行也若念言我行是法是
則戲論不隨法行若不受一切法則隨法行
於一切法無憶念無分別無所行是名隨
法行爾時不退轉天子白佛言世尊若能如
是隨法行者是人畢竟不復邪行所以者何
正行者名爲畢竟住邪道者無隨法行住正
道者有隨法行世尊行正行者無有邪法所
以者何諸法平等無差別故爾時思益梵天
謂不退轉天子汝於此中隨法行不答言若
世尊所説法中有二相者我當行隨法行今
以無二相是隨法行於中行者及所行法倶
不可得梵天我以不二法行隨法行離諸分
別故如諸法如行是名隨法行思益言汝未
曾見此佛土耶天子言此佛土亦未曾見
我思益言此佛土不能思惟分別見與不見
天子言我亦不思惟分別曾於佛土見與不
見思益言何人未見能見答言一切凡夫
未見聖法位若能入者是爲先所未見而見
是法位相非眼所見非耳鼻舌身意識所知
但應隨如相見如眼如乃至意如法位如亦
如是若能如是見者是名正見
　　授不退轉天子記品第十五丹師子吼品
第十九
爾時釋提桓因白佛言世尊譬如賈客主
入於寶洲其人所見皆是寶物如是成就不
可思議功徳者有所樂説皆是法寶所樂説
者皆是實際所樂説者於諸法中無所貪著
不著彼我所樂説者皆是眞實無有顛倒
所樂説者過去際空未來際不可得現在
際不起見所樂説者不信解者得信解信解
者得解脱所樂説者破増上慢無増上慢
者自説所作已辦所樂説者魔不得便所
聽法者超度魔事所樂説者未生善法令生
已生善法令得増長所樂説者已生諸煩惱
令斷未生諸煩惱令不生所樂説者未大
莊嚴者令大莊嚴已大莊嚴者令不退轉所
樂説者不斷滅諸法而護佛法世尊以是
樂説能降伏一切外道所以者何一切野
干不能於師子王前自現其身況聞其吼世
尊一切外道諸論議師不能堪忍無上師子
之吼亦復如是八幅爾時佛告下丹爲梵
行牢強精進品第二十
爾時不退轉天子謂釋提桓因憍尸迦所言
師子吼師子吼者爲何謂耶答言若行者
説法無所貪著是名師子吼若行者貪著所
見而有所説是野干鳴不名師子吼起諸
邪見故天子汝當復説所以爲師子吼者
天子言憍尸迦有所説法乃至如來尚不貪
著何況餘法是名師子吼又憍尸迦如説
修行名師子吼決定説法名師子吼説法無
畏名師子吼又憍尸迦若行者爲不生不滅
不出故説法名師子吼若爲無垢無淨無合
無散故説法名師子吼又憍尸迦師子吼名
決定説一切法無我無衆生師子吼名決定
説諸法空師子吼名守護法故而有所説師
子吼名作是願言我當作佛滅一切衆生苦
惱師子吼名於清淨所須物中少欲知足師
子吼名常能不捨阿蘭若住處師子吼名行
施唱導師子吼名不捨持戒師子吼名等心
怨親師子吼名常行精進不捨本願師子吼
名能除煩惱師子吼名以智慧善知所行説
是師子吼法時三千大千世界六種震動百
千伎樂不鼓自鳴其大光明普照天地百千
諸天踊躍歡喜言我等聞不退轉天子説師
子吼法於閻浮提再見轉法輪時佛微笑諸
佛常法若微笑時若干百千種青黄赤白紅
紫等光從口中出普照無量無邊世界上過
梵世蔽日月光還繞身三匝從頂相入於是
思益梵天向佛合掌以偈讃曰
　　　　度一切慧最勝尊　悉知三世衆生行　　　　
　　　　智慧功徳及解脱　唯願演説笑因縁　　　　
　　　　佛慧無量無障礙　聲聞縁覺所不及　　　　
　　　　知衆生心隨意説　願最上尊説笑縁　　　　
　　　　佛光可樂淨無穢　普照天人蔽日月　　　　
　　　　須彌鐵圍及衆山　願無比尊説笑縁　　　　
　　　　大聖寂然離瞋恨　天人瞻仰無厭足　　　　
　　　　一切皆蒙得快樂　願爲分別笑因縁　　　　
　　　　通達諸法空無我　水沫雲露夢所見　　　　
　　　　水中月影虚空相　願以妙音説笑縁　　　　
　　　　離分別想諸邪見　了空無相及無作　　　　
　　　　常樂禪定寂然法　願説放此淨光縁　　　　
　　　　不著文字言音聲　説不依法及衆生　　　　
　　　　彼各自謂爲我説　願神通智説笑縁　　　　
　　　　佛爲醫王滅衆病　那羅廷力救世者　　　　
　　　　趣舍燈明究竟道　天人供養説笑縁
爾時佛告思益梵天汝見是不退轉天子不
唯然已見梵天此不退轉天子從今已後過
三百二十萬阿僧祇劫當得作佛號須彌燈
王如來應供正遍知明行足善逝世間解無上
士調御丈夫天人師佛世尊世界名妙化劫
名梵歎其佛國土以閻浮檀金琉璃爲地純
以菩薩爲僧無諸魔怨所須之物應念即至
佛壽無量不可計數於是思益梵天謂不
退轉天子如來今已授仁者記天子言梵
天如與如法性受記與我受記亦復如是
思益言如法性不可授記天子言如法性
不可授記者當知一切菩薩受記亦復如是
思益言若如來不與汝記汝於過去諸佛所
則爲空住梵行天子言若無所住是住梵行
思益言云何無住而住梵行答言若不住
欲界不住色界不住無色界是住梵行又
梵天若行者不住我不住衆生不住壽命
者不住人者是住梵行以要言之若不
住法不住非法是住梵行又問梵行者有
何義答言住不二道是梵行義又問住不
二道爲住何所答言住不二道是即不住一
切諸法所以者何衆賢聖無所住不取於
法能度諸流又問云何爲修道答言不墮
有不墮無亦不分別是有是無習如是者名
爲修道又問以何法修道答言不以見聞
覺知法不以得不以證於一切法無相無示
名爲修道又問何謂菩薩牢強精進答言
若菩薩於諸法不見一相不見異相是名菩
薩牢強精進大莊嚴也於諸法不壞法性故
於諸法無著無斷無増無減不見垢淨出
於法性是名菩薩第一精進所謂身無所
起心無所起於是世尊讃不退轉天子善
哉善哉讃已語思益梵天言如此天子所
説身無所起心無所起是爲第一牢強精
進梵天我念宿世一切所行牢強精進持
戒頭陀於諸師長供養恭敬在空閑處專
精行道讀誦多聞愍念衆生給其所須一
切難行苦行慇懃精進而過去諸佛不見授
阿耨多羅三藐三菩提記所以者何我住身
口心起精進相故梵天我後得如天子所説
牢強精進故然燈佛授我記言汝於來世當
得作佛號釋迦牟尼是故梵天若菩薩疾欲
受記應當修習如是牢強精進謂於諸法不
起精進相世尊何等是不起相精進佛言
三世等空精進是名不起相精進世尊云
何爲三世等空精進佛言過去心已滅未來
心未至現在心無住若法滅不復更起若
未至即無生相若無住即住實相又實相亦
無有生若法無生則無去來今若無去來今
者則從本已來性常不生是名三世等空精
進能令菩薩疾得受記梵天菩薩成就如
是法忍者能了達一切法無所捨是名檀波
羅蜜了達一切法無漏是名尸波羅蜜了
達一切法無傷是名羼提波羅蜜了達一切
法無所起是名毘梨耶波羅蜜了達一切法
平等是名禪波羅蜜了達一切法無所分
別是名般若波羅蜜若菩薩如是了達則於
諸法無増無減無正無邪是菩薩雖布施不
求果報雖持戒無所貪著雖忍辱知内外空
雖精進知無起相雖禪定無所依止雖行慧
無所取相梵天菩薩成就如是法忍雖示
現一切所行而無所染汚是人得世間平等
相不爲利衰毀譽稱譏苦樂之所傾動出過
一切世間法故不自高不自下不喜不慼不
動不逸無二心離諸縁得無二法爲墮見
二法衆生起大悲心爲其受身而教化之梵
天是名第一牢強精進所謂得無我空法忍
而於衆生起大悲心爲之受身説是牢強精
進相時八千菩薩得無生法忍佛爲受記皆
當得阿耨多羅三藐三菩提各於異土得成
佛道皆同一號號堅精進
爾時大迦葉白佛言世尊譬如諸大龍若
欲雨時雨於大海此諸菩薩亦復如是以大
法雨雨菩薩心佛言迦葉如汝所説諸大
龍王所以不雨閻浮提者非有悋也但以其
地不堪受故所以者何大龍所雨澍如車軸
若其雨者是閻浮提及城邑聚落山林陂池
悉皆漂流如漂棗葉是故大龍不雨大雨於
閻浮提如是迦葉此諸菩薩所以不雨法雨
於餘衆生者亦無悋心以其器不堪受如是
等法是故此諸菩薩但於甚深智慧無量大
海菩薩心中雨如是等不可思議無上法雨
迦葉又如大海堪受大雨澍如車軸不増不
減此諸菩薩亦復如是若於一劫若復百劫
若聽若説其法湛然不増不減迦葉又如大
海百川衆流入其中者同一鹹味此諸菩薩
亦復如是聞種種法種種論議皆能信解
爲一空味前幅爾時大迦葉下丹
本爲海喩品第二十一
迦葉又如大海澄淨無垢濁水流入即皆清
潔此諸菩薩亦復如是淨諸結恨塵勞之
垢迦葉又如大海甚深無底此諸菩薩亦復
如是能思惟入無量法故名爲甚深一切
聲聞辟支佛不能測故名爲無底迦葉又如
大海集無量水此諸菩薩亦復如是集無量
法無量智慧是故説諸菩薩心如大海迦葉
又如大海積聚種種無量珍寶此諸菩薩亦
復如是入種種法門集諸法寶種種行道出
生無量法寶之聚迦葉又如大海有三種寶
一者少價二者有價三者無價此諸菩薩
所可説法亦復如是隨諸衆生根之利鈍令
得解脱有以小乘而得解脱有以中乘而得
解脱有以大乘而得解脱迦葉又如大海
漸漸轉深此諸菩薩亦復如是向薩婆若漸
漸轉深迦葉又如大海不宿死屍此諸菩
薩亦復如是不宿聲聞辟支佛心亦不宿慳
貪毀戒瞋恚懈怠亂念愚癡之心亦不宿我
人衆生之見迦葉又如劫盡燒時諸小陂池
江河泉源在前枯竭然後大海乃當消盡正
法滅時亦復如是諸行小道正法先盡然後
菩薩大海之心正法乃滅迦葉此諸菩薩寧
失身命不捨正法汝謂菩薩失正法耶勿
造斯觀迦葉如彼大海有金剛珠名集諸寶
乃至七日出時火至梵世而此寶珠不燒不
失轉至他方大海之中若是寶珠在此世界
世界燒者無有是處此諸菩薩亦復如是正
法滅時七邪法出爾乃至於他方世界何等
七一者外道論二者惡知識三者邪用道
法四者互相惱亂五者入邪見棘林六者
不修福徳七者無有得道此七惡出時是
諸菩薩知諸衆生不可得度爾乃至於他方
佛國不離見佛聞法教化衆生増長善根迦
葉又如大海爲無量衆生之所依止此諸菩
薩亦復如是衆生依止得三種樂人樂天樂
涅槃之樂迦葉又如大海鹹不可飮此諸
菩薩亦復如是諸魔外道不能呑滅於是大
迦葉白佛言世尊大海雖深尚可測量此
諸菩薩不可測也佛告迦葉三千大千世界
微塵猶可數知此諸菩薩功徳無量不可數
也爾時世尊欲重宣此事而説偈言
　　　　譬如大海能悉受　一切衆水無滿時　　　　
　　　　此諸菩薩亦如是　常求法利無厭足　　　　
　　　　又如大海納衆流　一切悉歸無損益　　　　
　　　　此諸菩薩亦如是　聽受深法無増減　　　　
　　　　又如大海不受濁　濁水流入悉清淨　　　　
　　　　此諸菩薩亦如是　不受一切煩惱垢　　　　
　　　　又如大海無涯底　此諸菩薩亦如是　　　　
　　　　功徳智慧無有量　一切衆生不能測　　　　
　　　　又如大海無別異　百川流入皆一味　　　　
　　　　此諸菩薩亦如是　所聽受法同一相　　　　
　　　　又如大海所以成　非但爲一衆生故　　　　
　　　　此諸菩薩亦如是　普爲一切發道心　　　　
　　　　如海寶珠名集寶　因是寶故有衆寶　　　　
　　　　菩薩寶聚亦如是　從菩薩寶出諸寶　　　　
　　　　如大海出三種寶　而此大海無分別　　　　
　　　　菩薩説法亦如是　三乘度人無彼此　　　　
　　　　又如大海漸漸深　此諸菩薩亦如是　　　　
　　　　爲衆生故修功徳　迴向甚深薩婆若　　　　
　　　　又如大海不宿屍　此諸菩薩亦如是　　　　
　　　　發清淨心菩提願　不宿聲聞煩惱心　　　　
　　　　如大海有堅牢寶　其寶名曰集諸寶　　　　
　　　　劫盡燒時終不燒　轉至他方諸佛國　　　　
　　　　正法滅時亦如是　堅精進者能持法　　　　
　　　　知諸衆生不可度　轉至他方諸佛所　　　　
　　　　三千世界欲壞時　火劫將起燒天地　　　　
　　　　百川衆流在前涸　爾時水王於後竭　　　　
　　　　行小道者亦如是　法欲盡時在前滅　　　　
　　　　菩薩勇猛不惜身　護持正法後乃盡　　　　
　　　　若佛在世滅度後　是心中法寶不滅　　　　
　　　　深心清淨住是法　以此善法修行道　　　　
　　　　百千衆生依止海　海成非爲一衆生　　　　
　　　　菩薩發心亦如是　爲度一切衆生故　　　　
　　　　十方世界諸大海　猶尚可得測其量　　　　
　　　　是諸菩薩所行道　聲聞縁覺不能測　　　　
　　　　迦葉當知諸菩薩　勇猛精進迴向心　　　　
　　　　願欲作佛度衆生　尚無與等何況勝　　　　
　　　　是徳寶聚如大海　是可供養良福田　　　　
　　　　是爲最上大醫王　能療一切衆生病　　　　
　　　　是世歸依作救護　洲渚燈明究竟道　　　　
　　　　能與世間無明眼　得眼則能服甘露　　　　
　　　　是爲世間諸法王　是爲帝釋決斷智　　　　
　　　　是爲梵王行四禪　是爲能轉梵法輪　　　　
　　　　是爲大智導世師　示諸邪徑正眞道　　　　
　　　　是爲勇猛能破魔　是爲清淨除惱穢　　　　
　　　　是修白法如滿月　光明高顯猶如日　　　　
　　　　智慧超出如須彌　猶如密雲雨甘露　　　　
　　　　是無所畏如師子　是心調柔如象王　　　　
　　　　是則譬如金剛山　一切外道不能壞　　　　
　　　　是則清淨猶如水　是有威猛如大火　　　　
　　　　是則如風無障礙　是則如地無能動　　　　
　　　　是拔憍慢我根等　是如藥樹無分別　　　　
　　　　是持淨戒如蓮華　是於世法無所染　　　　
　　　　是如優曇鉢羅華　千萬億劫時一出　　　　
　　　　是爲知報佛之恩　是爲不斷諸佛種　　　　
　　　　是爲精進行大悲　是用慈喜而超出　　　　
　　　　是能捨離五欲心　是常求佛法寶財　　　　
　　　　是行布施爲最勝　是持淨戒無等侶　　　　
　　　　是忍辱健無疇匹　是勤精進無厭倦　　　　
　　　　是行禪定具神通　能至無量諸佛土　　　　
　　　　常見諸佛聽受法　如其所聞爲人説　　　　
　　　　是知衆生所行道　隨其性欲根利鈍　　　　
　　　　是名善知方便力　是然慧燈得濟處　　　　
　　　　是能善知一切法　皆從和合因縁生　　　　
　　　　是能決了因縁相　離於我見樂平等　　　　
　　　　是能正觀於諸法　爲從何來至何所　　　　
　　　　善知諸法無去來　常住法性而不動　　　　
　　　　是見有爲法皆空　増益大悲濟衆生　　　　
　　　　衆生妄想起衆苦　爲欲度故修行道　　　　
　　　　凡夫分別我我所　行於種種諸邪見　　　　
　　　　是能曉了法實相　爲斷諸見講説法　　　　
　　　　無常爲常不清淨　無我謂我苦爲樂　　　　
　　　　凡夫顛倒貪著故　生死前際不可知　　　　
　　　　是能知此從顛倒　無我無人無衆生　　　　
　　　　我當如是修正道　無常我樂及不淨　　　　
　　　　迦葉當知此菩薩　我所稱讃諸功徳　　　　
　　　　於其所行不可盡　猶如大地擧一塵　　　　
　　　　若發菩提心不退　三千大千供養具　　　　
　　　　若復有供過於是　悉應供養如是人　　　　
　　　　若人發心願作佛　是則恭敬供養我　　　　
　　　　於諸去來現在佛　亦皆恭敬供養已
建立法品第十六丹天子授記品第二十二
爾時思益梵天謂文殊師利法王子當請
如來護念斯經於後末世五百歳時令廣流
布文殊師利言於意云何佛於是經有法
有説有示可護念不思益言不也梵天是
故當知一切法無説無示無有護念是法終
不可滅不可護念若欲護此法者爲欲護念
虚空梵天菩薩若言欲有所受法者即非
法言所以者何出過一切言論是名菩薩樂
無諍訟梵天若有菩薩於此衆中作是念
今説是法當知是人即非聽法所以者何不
聽法者乃爲聽法梵天言何故説不聽法者
乃爲聽法文殊師利言眼耳鼻舌身意不
漏是聽法也所以者何若於内六入不漏
色聲香味觸法中乃爲聽法爾時會中三萬
二千天子五百比丘三百比丘尼八百優婆
塞八百優婆夷聞文殊師利所説皆得無生
法忍得是忍已作是言如是如是文殊師利
如仁者所説不聽法者乃爲聽法
爾時思益梵天問得忍諸菩薩言汝等豈不
聽是經耶諸菩薩言如我等聽以不聽爲
聽又問汝等云何知是法耶答言以不知
爲知又問汝等得何等故名爲得忍答言
以一切法不可得故我等名爲得忍思益言
云何隨是法行答言以不隨行故隨行又
問汝等於此法中明了通達耶答言一切諸
法皆明了通達無彼我故爾時會中有天子
名淨相謂思益梵天若有但聞此經佛不與
受記者我當授其阿耨多羅三藐三菩提記
所以者何此經不破因果能生一切善法
能壞魔怨離諸憎愛能令衆生心得清淨能
令信者皆得歡喜除諸瞋恨斯經一切善人
之所修行斯經一切諸佛之所護念斯經一
切世間天人阿修羅所共守護斯經決定至
不退轉故斯經不誑至道場故斯經眞實能
令衆生得諸佛法斯經能轉法輪斯經能除
疑悔斯經能開聖道斯經求解脱者所應善
聽斯經欲得陀羅尼者所應善持斯經求福
之人所應善説斯經樂法之人所應善念斯
經能與快樂至於涅槃斯經若魔外道有所
得人所不能斷斯經應受供養人能隨其義
斯經能令利根者欣悦斯經能令智慧者歡
喜斯經能與人慧離諸見故斯經能與人智
破愚癡故斯經文辭次第善説斯經究竟善
隨義説斯經多所利益説第一義斯經愛樂
法人之所貪惜斯經有智之人所不能離斯
經施者之大藏斯經熱惱者之清涼池斯
經能令慈者心等斯經能令懈怠者精進斯
經能令妄念者得定斯經能與愚者慧明
梵天斯經一切諸佛之所貴重淨相天子説
是法時三千大千世界皆大振動佛即讃
言善哉善哉天子如汝所説
爾時思益梵天白佛言世尊是天子曾於過
去諸佛所聞是經耶佛言是天子已於六十
四億諸佛所得聞是經過四萬二千劫當
得作佛號寶莊嚴國名多寶於其中間有諸
佛出皆得供養亦聞是經梵天是諸比丘
比丘尼優婆塞優婆夷諸天龍鬼神在此會
中得法忍者皆當得生多寶國土爾時淨相
天子白佛言世尊我不求菩提不願菩提
不貪菩提不樂菩提不念菩提不分別菩
提云何如來見授記耶佛告天子如以草
木莖節枝葉投於火中而語之言汝等莫然
汝等莫然若以是語而不然者無有是處天
子菩薩亦如是雖不喜樂貪著菩提當知是
人已爲一切諸佛所記所以者何若菩薩不
喜不樂不貪不著不得菩提則於諸佛必得
受阿耨多羅三藐三菩提記爾時會中有五
百菩薩白佛言世尊我等今不求菩提不願
菩提不喜樂菩提不貪著菩提不思念菩
提不分別菩提作是語已以佛神力即見上
方八萬四千諸佛授其阿耨多羅三藐三菩
提記
爾時五百菩薩白佛言未曾有也世尊如
來所説甚善快哉所謂菩薩不求不願不貪
不喜不得菩提而諸佛授記世尊我等今見
上方八萬四千諸佛諸佛皆與我等受阿
耨多羅三藐三菩提記
　　諸天歎品第十七丹如來神呪品第二十三
爾時文殊師利白佛言惟願世尊護念是
法於當來世後五百歳廣宣流布此閻浮提
令得久住又令大莊嚴善男子善女人咸得
聞之設魔事種種起而能不隨魔若魔民亦
不得便以受持是經故終不退失阿耨多
羅三藐三菩提爾時佛告文殊師利如是如
是汝今善聽欲令此經久住故當爲汝説召
諸天龍夜叉乾闥婆鳩槃茶等呪術若法師
誦持此呪則能致諸天龍夜叉乾闥婆阿修
羅迦樓羅緊那羅摩睺羅伽等常隨護之
是法師若行道路若失道時若在聚落
若在空閑若在僧房若在宴室若經行處
若在衆會是諸神等常當隨侍衞護益其樂
説辯才又復爲作堅固憶念慧力因縁無有
怨賊得其便者使是法師行立坐臥一心安
詳文殊師利何等爲呪術章句
欝頭隸一頭頭隸二摩隸三遮隸四麑隸五梯
隷緹隸六彌隷七睺樓八睺樓九睺樓十堙
婆隷十
一韋多隷十
二麹丘隷十
三阿那禰十
四伽帝
十
五摩醯履十
六摩那從十
七摩禰十
八婆睺乾地
薩波樓帝十
九羅婆婆伽帝二
十辛頭隷二十
一南無
佛馱遮黎帝隷二十
二南無達摩涅伽陀禰
二十
三南無僧伽和醯陀和醯陀二十
四毘婆
扇陀禰二十
五薩婆波波禰麑帝隷彌浮
提履二十
六薩遮涅提舍梵嵐摩波舍多予
利師鞞波舍多阿哆羅提佗佗勅
寫反提薩婆
浮多伽羅呵呵呼
奈反南無佛馱悉纒鬪曼
哆邏
一切衆生中慈説聖諦梵天所讃歎諸賢
聖所讃歎此中住召一切諸神南無諸佛
當成就是呪術
文殊師利是爲呪術章句若菩薩摩訶薩欲
行此經者當誦持是呪術章句應一心行不
調戲不散亂擧動進止悉令淨潔不畜餘食
少欲知足獨處遠離不樂憒鬧身心遠離常
樂慈悲以法喜樂安住實語不欺誑人貴於
坐禪樂欲説法行於正念常離邪念常樂頭
陀細行之法於得不得無有憂喜趣向涅
槃畏厭生死等心憎愛離別異相不悋身
命及一切物無有貪惜威儀成就常樂持戒
忍辱調柔惡言能忍顏色和悦無惡姿容先
意問訊除去憍慢同心歡樂文殊師利此
諸法師住如是法誦是呪術即於現世得十
種力何等爲十得念力不忘失故得慧力善
擇法故得行力隨經意故得堅固力行生死
故得慚愧力護彼我故得多聞力具足慧故
得陀羅尼力一切聞能持故得樂説辯力諸
佛護念故得深法力具五通故得無生忍力
速得具足薩婆若故文殊師利若法師能住
是行誦持呪術現世得是十力佛説是呪術
力時四天王驚怖毛竪與無量鬼神眷屬圍
遶前詣佛所頭面禮足白佛言世尊我是四
天王得須陀洹道順佛教者我等各當率諸
親屬營從人民衞護法師若善男子善女人
護念法者能持如是等經讀誦解説我等四
天王常往衞護是人所在之處若城邑聚落
若空閑靜處若在家若出家我等及眷屬常
當隨侍供給令心安隱無有厭倦亦使一切
無能嬈者世尊又是經所在之處面五十里
若天天子若龍龍子若夜叉夜叉子若鳩槃
茶鳩槃茶子等不能得便爾時毘樓勒迦
護世天王即説偈言








　　　　我所有眷屬　親戚及人民　　　　
　　　　皆當共衞護　供養是法師
爾時毘樓婆叉天王即説偈言
　　　　我是法王子　從法而化生　　　　
　　　　求菩提佛子　我皆當供給
爾時犍馱羅吒天王即説偈言
　　　　若有諸法師　能持如是經　　　　
　　　　我常當衞護　周遍於十方
爾時毘賒婆那天王即説偈言
　　　　是人發道心　所應受供養　　　　
　　　　一切諸衆生　無能辦之者
爾時毘賒婆那天王子名曰善寶持七寶蓋
奉上如來即説偈言
　　　　世尊我今當　受持如是經　　　　
　　　　亦爲他人説　我有如是心　　　　
　　　　世尊知我心　及先世所行　　　　
　　　　從初所發意　至誠求佛道　　　　
　　　　世尊無見頂　今奉此妙蓋　　　　
　　　　願我得如是　無見之頂相　　　　
　　　　我以愛敬心　瞻仰於世尊　　　　
　　　　願成清淨眼　得見彌勒佛　　　　
　　　　度智慧世尊　即時以偈答　　　　
　　　　汝於此命終　即生兜術天　　　　
　　　　從兜術下生　得見彌勒佛　　　　
　　　　二萬歳供養　爾乃行出家　　　　
　　　　既得出家已　淨修於梵行　　　　
　　　　賢劫中諸佛　一切悉得見　　　　
　　　　亦得供養之　於彼修梵行　　　　
　　　　過六十億劫　汝當得成佛　　　　
　　　　號名爲寶蓋　國土甚嚴淨　　　　
　　　　唯有菩薩僧　爲講説妙法　　　　
　　　　壽命盡一劫　若滅度已後　　　　
　　　　正法住半劫　利益諸衆生
爾時釋提桓因與無數百千諸天圍遶白佛
言世尊我今亦當衞護能持如是比經諸
法師等供養供給是經所在之處若讀誦解
脱我爲聽受法故往詣其所又當増益法師
氣力法句次第令不漏失
爾時釋提桓因子名曰劬婆伽持眞珠蓋七
寶莊嚴奉上如來即説偈言
　　　　我常現了知　世尊之所説　　　　
　　　　亦當如是行　求佛一切智　　　　
　　　　世尊於前世　無物不施與　　　　
　　　　我當隨此行　亦捨諸所有　　　　
　　　　我今法王前　受持如是經　　　　
　　　　當數爲人説　以報如來恩　　　　
　　　　若愛念是經　是即與我同　　　　
　　　　我當供養之　爲得菩提故　　　　
　　　　世尊聲聞人　不能守護法　　　　
　　　　於後恐怖世　我當護是經　　　　
　　　　世尊安慰我　又斷諸天疑　　　　
　　　　我今當久如　得佛如世尊　　　　
　　　　佛通達智慧　即時與受記　　　　
　　　　汝後當作佛　如我今無異　　　　
　　　　過於千億劫　又復過百億　　　　
　　　　爾乃得成佛　號曰爲智王
爾時娑婆世界主梵天王白佛言世尊我捨
禪定樂往詣法師若善男子善女人若説是
法者所以者何從如是等經出帝釋梵王諸
豪尊等世尊我當供養是諸善男子是諸
善男子應受一切世間天人阿修羅之所供
養爾時妙梵天王即説偈言
　　　　比丘比丘尼　諸清信士女　　　　
　　　　其能受是經　是世供養處　　　　
　　　　乃至有一人　能行是經者　　　　
　　　　我要當爲之　演説如是經　　　　
　　　　敷衆妙花座　高至于梵天　　　　
　　　　於此座上坐　演説如是經　　　　
　　　　若於惡世中　所從聞此經　　　　
　　　　應發希有心　踊躍稱善哉　　　　
　　　　若無量世界　大火悉充滿　　　　
　　　　要當從中過　往聽如是經　　　　
　　　　能開佛道經　若欲得聞者　　　　
　　　　積寶如須彌　應盡供是人
　　囑累品第十八丹第二十四
爾時世尊現神通力令魔波旬及其軍衆來
詣佛所作是言世尊我與眷屬今於佛前立
此誓願是經所流布處若説法者及聽法者
并彼國土不起魔事亦當擁護是經爾時世
尊放金色光照此世界告文殊師利言如來
今護念是經利益諸法師故是經在閻浮提
隨其歳數佛法不滅爾時會中衆生以一切花
一切香一切末香而散佛上作是言世尊願
使是經久住閻浮提廣宣流布於是佛告阿
難汝受持是經不阿難言唯然受持阿難我
今以是經囑累於汝受持讀誦爲人廣説阿
難白佛言世尊若人受持是經讀誦解説得
幾所功徳佛告阿難隨是經所有文字章句
之數盡壽以一切樂具供養爾所諸佛及僧
若人乃至供養是經卷恭敬尊重讃歎其福
爲勝是人現世得十一功徳之藏何等爲
十一見佛藏得天眼故聽法藏得天耳故
見僧藏得不退轉菩薩僧故無盡財藏得寶
手故色身藏具三十二相故眷屬藏得不可
壞眷屬故所未聞法藏得陀羅尼故憶念藏
得樂説辯故無所畏藏破壞一切外道論故
福徳藏利益衆生故智慧藏得一切佛法故
佛説是經時七十二那由他衆生得無生法
忍無量衆生發阿耨多羅三藐三菩提心無
數衆生不受諸法漏盡心得解脱爾時阿難
即從坐起偏袒右肩頭面禮佛足白佛言
世尊當何名此經云何奉持佛告阿難此
經名爲攝一切法亦名莊嚴諸佛法又名思
益梵天所問又名文殊師利論議當奉持之
佛説是經已文殊師利法王子及思益梵天
等行菩薩長老摩訶迦葉慧命阿難及諸
天衆一切世人受持佛語皆大歡喜
思益梵天所問經卷第四