維摩詰所説經一名不可思議解脱上卷
　　姚秦三藏鳩摩羅什譯
　　佛國品第一
如是我聞一時佛在毘耶離菴羅樹園與
大比丘衆八千人倶菩薩三萬二千衆所知
識大智本行皆悉成就諸佛威神之所建立
爲護法城受持正法能師子吼名聞十方
衆人不請友而安之紹隆三寶能使不絶
降伏魔怨制諸外道悉已清淨永離蓋纒
心常安住無礙解脱念定總持辯才不斷布
施持戒忍辱精進禪定智慧及方便力無不
具足逮無所得不起法忍已能隨順轉不退
輪善解法相知衆生根蓋諸大衆得無所
畏功徳智慧以修其心相好嚴身色像第
一捨諸世間所有飾好名稱高遠踰於須
彌深信堅固猶若金剛法寶普照而雨甘露
於衆言音微妙第一深入縁起斷諸邪見
有無二邊無復餘習演法無畏猶師子吼
其所講説乃如雷震無有量已過量集
衆法寶如海導師了達諸法深妙之義善
知衆生往來所趣及心所行近無等等佛自
在慧十力無畏十八不共關閉一切諸惡趣
門而生五道以現其身爲大醫王善療衆
病應病與藥令得服行無量功徳皆成就
無量佛土皆嚴淨其見聞者無不蒙益
諸有所作亦不唐捐如是一切功徳皆悉具
足
其名曰等觀菩薩不等觀菩薩等不等觀菩
薩定自在王菩薩法自在王菩薩法相菩薩
光相菩薩光嚴菩薩大嚴菩薩寶積菩薩辯
積菩薩寶手菩薩寶印手菩薩常擧手菩薩
常下手菩薩常慘菩薩喜根菩薩喜王菩薩
辯音菩薩虚空藏菩薩執寶炬菩薩寶勇菩
薩寶見菩薩帝網菩薩明網菩薩無縁觀菩
薩慧積菩薩寶勝菩薩天王菩薩壞魔菩
薩電徳菩薩自在王菩薩功徳相嚴菩薩師
子吼菩薩雷音菩薩山相撃音菩薩香象菩
薩白香象菩薩常精進菩薩不休息菩薩妙
生菩薩華嚴菩薩觀世音菩薩得大勢菩薩
梵網菩薩寶杖菩薩無勝菩薩嚴土菩薩金
髻菩薩珠髻菩薩彌勒菩薩文殊師利法王
子菩薩如是等三萬二千人
復有萬梵天王尸棄等從餘四天下來詣
佛所而聽法復有萬二千天帝亦從餘四
天下來在會坐并餘大威力諸天龍神夜
叉乾闥婆阿脩羅迦樓羅緊那羅摩睺羅
伽等悉來會坐諸比丘比丘尼優婆塞優婆
夷倶來會坐彼時佛與無量百千之衆恭敬
圍繞而爲説法譬如須彌山王顯于大海
安處衆寶師子之座蔽於一切諸來大衆
爾時毘耶離城有長者子名曰寶積與五百
長者子倶持七寶蓋來詣佛所頭面禮足
各以其蓋共供養佛佛之威神令諸寶蓋
合成一蓋遍覆三千大千世界而此世界廣
長之相悉於中現又此三千大千世界諸須
彌山雪山目眞隣陀山摩訶目眞隣陀山香
山寶山金山黒山鐵圍山大鐵圍山大海江
河川流泉源及日月星辰天宮龍宮諸尊神
宮悉現於寶蓋中又十方諸佛諸佛説法亦
現於寶蓋中爾時一切大衆覩佛神力歎
未曾有合掌禮佛瞻仰尊顏目不暫捨於
是長者子寶積即於佛前以偈頌曰
　　　　目淨脩廣如青蓮　心淨已度諸禪定　　　　
　　　　久積淨業稱無量　導衆以寂故稽首　　　　
　　　　既見大聖以神變　普現十方無量土　　　　
　　　　其中諸佛演説法　於是一切悉見聞　　　　
　　　　法王法力超群生　常以法財施一切　　　　
　　　　能善分別諸法相　於第一義而不動　　　　
　　　　已於諸法得自在　是故稽首此法王　　　　
　　　　説法不有亦不無　以因縁故諸法生　　　　
　　　　無我無造無受者　善惡之業亦不亡　　　　
　　　　始在佛樹力降魔　得甘露滅覺道成　　　　
　　　　已無心意無受行　而悉摧伏諸外道　　　　
　　　　三轉法輪於大千　其輪本來常清淨　　　　
　　　　天人得道此爲證　三寶於是現世間　　　　
　　　　以斯妙法濟群生　一受不退常寂然　　　　
　　　　度老病死大醫王　當禮法海徳無邊　　　　
　　　　毀譽不動如須彌　於善不善等以慈　　　　
　　　　心行平等如虚空　孰聞人寶不敬承　　　　
　　　　今奉世尊此微蓋　於中現我三千界　　　　
　　　　諸天龍神所居宮　乾闥婆等及夜叉　　　　
　　　　悉見世間諸所有　十力哀現是化變　　　　
　　　　衆覩希有皆歎佛　今我稽首三界尊　　　　
　　　　大聖法王衆所歸　淨心觀佛靡不欣　　　　
　　　　各見世尊在其前　斯則神力不共法　　　　
　　　　佛以一音演説法　衆生隨類各得解　　　　
　　　　皆謂世尊同其語　斯則神力不共法　　　　
　　　　佛以一音演説法　衆生各各隨所解　　　　
　　　　普得受行獲其利　斯則神力不共法　　　　
　　　　佛以一音演説法　或有恐畏或歡喜　　　　
　　　　或生厭離或斷疑　斯則神力不共法　　　　
　　　　稽首十力大精進　稽首已得無所畏　　　　
　　　　稽首住於不共法　稽首一切大導師　　　　
　　　　稽首能斷衆結縛　稽首已到於彼岸　　　　
　　　　稽首能度諸世間　稽首永離生死道　　　　
　　　　悉知衆生來去相　善於諸法得解脱　　　　
　　　　不著世間如蓮華　常善入於空寂行　　　　
　　　　達諸法相無罣礙　稽首如空無所依
爾時長者子寶積説此偈已白佛言世尊
是五百長者子皆已發阿耨多羅三藐三菩
提心願聞得佛國土清淨唯願世尊説諸
菩薩淨土之行佛言善哉寶積乃能爲諸菩
薩問於如來淨土之行諦聽諦聽善思念
之當爲汝説於是寶積及五百長者子受
教而聽佛言寶積衆生之類是菩薩佛土
所以者何菩薩隨所化衆生而取佛土隨
所調伏衆生而取佛土隨諸衆生應以何
國入佛智慧而取佛土隨諸衆生應以何
國起菩薩根而取佛土所以者何菩薩取
於淨國皆爲饒益諸衆生故譬如有人欲
於空地造立宮室隨意無礙若於虚空
終不能成菩薩如是爲成就衆生故願
取佛國願取佛國者非於空也寶積當
知直心是菩薩淨土菩薩成佛時不諂衆生
來生其國深心是菩薩淨土菩薩成佛時具
足功徳衆生來生其國菩提心是菩薩淨土
菩薩成佛時大乘衆生來生其國布施是菩
薩淨土菩薩成佛時一切能捨衆生來生其
國持戒是菩薩淨土菩薩成佛時行十善道
滿願衆生來生其國忍辱是菩薩淨土菩薩
成佛時三十二相莊嚴衆生來生其國精進
是菩薩淨土菩薩成佛時勤修一切功徳衆
生來生其國禪定是菩薩淨土菩薩成佛時
攝心不亂衆生來生其國智慧是菩薩淨
土菩薩成佛時正定衆生來生其國四無量
心是菩薩淨土菩薩成佛時成就慈悲喜捨
衆生來生其國四攝法是菩薩淨土菩薩成
佛時解脱所攝衆生來生其國方便是菩薩
淨土菩薩成佛時於一切法方便無礙衆生
來生其國三十七道品是菩薩淨土菩薩成
佛時念處正勤神足根力覺道衆生來生其
國迴向心是菩薩淨土菩薩成佛時得一切
具足功徳國土説除八難是菩薩淨土菩
薩成佛時國土無有三惡八難自守戒行
不譏彼闕是菩薩淨土菩薩成佛時國土無
有犯禁之名十善是菩薩淨土菩薩成佛時
命不中夭大富梵行所言誠諦常以軟語
眷屬不離善和諍訟言必饒益不嫉不恚
正見衆生來生其國如是寶積菩薩隨其
直心則能發行隨其發行則得深心隨其
深心則意調伏隨意調伏則如説行隨
如説行則能迴向隨其迴向則有方便隨
其方便則成就衆生隨成就衆生則佛土
淨隨佛土淨則説法淨隨説法淨則智慧
淨隨智慧淨則其心淨隨其心淨則一切
功徳淨是故寶積若菩薩欲得淨土當淨
其心隨其心淨則佛土淨
爾時舍利弗承佛威神作是念若菩薩心
淨則佛土淨者我世尊本爲菩薩時意豈不
淨而是佛土不淨若此佛知其念即告之
言於意云何日月豈不淨耶而盲者不見
對曰不也世尊是盲者過非日月咎舍利弗
衆生罪故不見如來佛土嚴淨非如來咎
舍利弗我此土淨而汝不見爾時螺髻梵王
語舍利弗勿作是意謂此佛土以爲不
淨所以者何我見釋迦牟尼佛土清淨譬
如自在天宮舍利弗言我見此土丘陵坑
坎荊蕀沙礫土石諸山穢惡充滿螺髻梵
言仁者心有高下不依佛慧故見此土
爲不淨耳舍利弗菩薩於一切衆生悉皆
平等深心清淨依佛智慧則能見此佛土清
淨於是佛以足指按地即時三千大千世
界若干百千珍寶嚴飾譬如寶莊嚴佛無量
功徳寶莊嚴土一切大衆歎未曾有而皆自
見坐寶蓮華佛告舍利弗汝且觀是佛土
嚴淨舍利弗言唯然世尊本所不見本所
不聞今佛國土嚴淨悉現佛語舍利弗我
佛國土常淨若此爲欲度斯下劣人故示
是衆惡不淨土耳譬如諸天共寶器食隨
其福徳飯色有異如是舍利弗若人心淨
便見此土功徳莊嚴當佛現此國土嚴淨
之時寶積所將五百長者子皆得無生法
忍八萬四千人皆發阿耨多羅三藐三菩提
心佛攝神足於是世界還復如故求聲聞
乘三萬二千天及人知有爲法皆悉無常
遠塵離垢得法眼淨八千比丘不受諸法
漏盡意解
　　維摩詰所説經方便品第二
爾時毘耶離大城中有長者名維摩詰已曾
供養無量諸佛深植善本得無生忍辯才
無礙遊戲神通逮諸總持獲無所畏降魔
勞怨入深法門善於智度通達方便大願
成就明了衆生心之所趣又能分別諸根利
鈍久於佛道心已純淑決定大乘諸有所
作能善思量住佛威儀心大如海諸佛咨
嗟弟子釋梵世主所敬欲度人故以善方
便居毘耶離資財無量攝諸貧民奉戒清
淨攝諸毀禁以忍調行攝諸恚怒以大精
進攝諸懈怠一心禪寂攝諸亂意以決定
慧攝諸無智雖爲白衣奉持沙門清淨律
行雖處居家不著三界示有妻子常修
梵行現有眷屬常樂遠離雖服寶飾而
以相好嚴身雖復飮食而以禪悦爲味
若至博弈戲處輒以度人受諸異道不毀
正信雖明世典常樂佛法一切見敬爲供
養中最執持正法攝諸長幼一切治生諧
偶雖獲俗利不以喜悦遊諸四衢饒益衆
生入治政法救護一切入講論處導以
大乘入諸學堂誘開童蒙入諸婬舍示
欲之過入諸酒肆能立其志若在長者長
者中尊爲説勝法若在居士居士中尊斷
其貪著若在刹利刹利中尊教以忍辱若
在婆羅門婆羅門中尊除其我慢若在大臣
大臣中尊教以正法若在王子王子中尊示
以忠孝若在内官内官中尊化政宮女若
在庶民庶民中尊令興福力若在梵天梵
天中尊誨以勝慧若在帝釋帝釋中尊示
現無常若在護世護世中尊護諸衆生長
者維摩詰以如是等無量方便饒益衆生
其以方便現身有疾以其疾故國王大臣
長者居士婆羅門等及諸王子并餘官屬無
數千人皆往問疾其往者維摩詰因以身
疾廣爲説法諸仁者是身無常無強無力
無堅速朽之法不可信也爲苦爲惱衆病
所集諸仁者如此身明智者所不怙是身
如聚沫不可撮摩是身如泡不得久立是
身如炎從渇愛生是身如芭蕉中無有堅
是身如幻從顛倒起是身如夢爲虚妄見
是身如影從業縁現是身如響屬諸因縁
是身如浮雲須臾變滅是身如電念念不
住是身無主爲如地是身無我爲如火
是身無壽爲如風是身無人爲如水是身
不實四大爲家是身爲空離我我所是身
無知如草木瓦礫是身無作風力所轉是
身不淨穢惡充滿是身爲虚僞雖假以澡
浴衣食必歸磨滅是身爲災百一病惱是
身如丘井爲老所逼是身無定爲要當死
是身如毒蛇如怨賊如空聚陰界諸入所
共合成諸仁者此可患厭當樂佛身所以
者何佛身者即法身也從無量功徳智慧
生從戒定慧解脱解脱知見生從慈悲喜
捨生從布施持戒忍辱柔和勤行精進禪定
解脱三昧多聞智慧諸波羅蜜生從方便
生從六通生從三明生從三十七道品
生從止觀生從十力四無所畏十八不共
法生從斷一切不善法集一切善法生
從眞實生從不放逸生從如是無量清
淨法生如來身諸仁者欲得佛身斷一
切衆生病者當發阿耨多羅三藐三菩提
心如是長者維摩詰爲諸問疾者如應
説法令無數千人皆發阿耨多羅三藐三
菩提心
　　維摩詰所説經弟子品第三
爾時長者維摩詰自念寢疾于床世尊大慈
寧不垂愍佛知其意即告舍利弗汝行詣
維摩詰問疾舍利弗白佛言世尊我不堪
任詣彼問疾所以者何憶念我昔曾於林
中宴坐樹下時維摩詰來謂我言唯舍利
弗不必是坐爲宴坐也夫宴坐者不於三
界現身意是爲宴坐不起滅定而現諸
威儀是爲宴坐不捨道法而現凡夫事是
爲宴坐心不住内亦不在外是爲宴坐
於諸見不動而修行三十七品是爲宴坐
不斷煩惱而入涅槃是爲宴坐若能如是
坐者佛所印可時我世尊聞説是語默
然而止不能加報故我不任詣彼問疾」
佛告大目犍連汝行詣維摩詰問疾目連
白佛言世尊我不堪任詣彼問疾所以者
何憶念我昔入毘耶離大城於里巷中爲
諸居士説法時維摩詰來謂我言唯大目
連爲白衣居士説法不當如仁者所説
夫説法者當如法説法無衆生離衆生垢
故法無有我離我垢故法無壽命離生
死故法無有人前後際斷故法常寂然滅
諸相故法離於相無所縁故法無名字
言語斷故法無有説離覺觀故法無形相
如虚空故法無戲論畢竟空故法無我所
離我所故法無分別離諸識故法無有
比無相待故法不屬因不在縁故法同
法性入諸法故法隨於如無所隨故法
住實際諸邊不動故法無動搖不依六
塵故法無去來常不住故法順空隨無相
應無作法離好醜法無増損法無生滅法
無所歸法過眼耳鼻舌身心法無高下法
常住不動法離一切觀行唯大目連法相如
是豈可説乎夫説法者無説無示其聽法
者無聞無得譬如幻士爲幻人説法當建
是意而爲説法當了衆生根有利鈍善於
知見無所罣礙以大悲心讃于大乘念
報佛恩不斷三寶然後説法維摩詰説
是法時八百居士發阿耨多羅三藐三菩提
心我無此辯是故不任詣彼問疾佛告
大迦葉汝行詣維摩詰問疾迦葉白佛言
世尊我不堪任詣彼問疾所以者何憶念
我昔於貧里而行乞時維摩詰來謂我言
唯大迦葉有慈悲心而不能普捨豪富從
貧乞迦葉住平等法應次行乞食爲不
食故應行乞食爲壞和合相故應取揣
食爲不受故應受彼食以空聚想入於
聚落所見色與盲等所聞聲與響等所嗅
香與風等所食味不分別受諸觸如智
證知諸法如幻相無自性無他性本自
不然今則無滅迦葉若能不捨八邪入八
解脱以邪相入正法以一食施一切供
養諸佛及衆賢聖然後可食如是食者非
有煩惱非離煩惱非入定意非起定意
非住世間非住涅槃其有施者無大福
無小福不爲益不爲損是爲正入佛道
不依聲聞迦葉若如是食爲不空食人
之施也時我世尊聞説是語得未曾有即
於一切菩薩深起敬心復作是念斯有家
名辯才智慧乃能如是其誰聞此不發阿
耨多羅三藐三菩提心我從是來不復勸人
以聲聞辟支佛行是故不任詣彼問疾
佛告須菩提汝行詣維摩詰問疾須菩提
白佛言世尊我不堪任詣彼問疾所以者
何憶念我昔入其舍從乞食時維摩詰取
我鉢盛滿飯謂我言唯須菩提若能於食
等者諸法亦等諸法等者於食亦等如是
行乞乃可取食若須菩提不斷婬怒癡亦
不與倶不壞於身而隨一相不滅癡愛
起於明脱以五逆相而得解脱亦不解
不縛不見四諦非不見諦非得果非
不得果非凡夫非離凡夫法非聖人非
不聖人雖成就一切法而離諸法相乃可
取食若須菩提不見佛不聞法彼外道
六師富蘭那迦葉末伽梨拘賒梨子刪闍
夜毘羅胝子阿耆多翅舍欽婆羅迦羅鳩馱
迦旃延尼犍陀若提子等是汝之師因其
出家彼師所墮汝亦隨墮乃可取食若須
菩提入諸邪見不到彼岸住於八難不
得無難同於煩惱離清淨法汝得無諍三
昧一切衆生亦得是定其施汝者不名福
田供養汝者墮三惡道爲與衆魔共一
手作諸勞侶汝與衆魔及諸塵勞等無有
異於一切衆生而有怨心謗諸佛毀於
法不入衆數終不得滅度汝若如是乃可
取食時我世尊聞此語茫然不識是何
言不知以何答便置鉢欲出其舍維摩
詰言唯須菩提取鉢勿懼於意云何如來
所作化人若以是事詰寧有懼不我言不
也維摩詰言一切諸法如幻化相汝今不
應有所懼也所以者何一切言説不離是
相至於智者不著文字故無所懼何以
故文字性離無有文字是則解脱解脱相
者則諸法也維摩詰説是法時二百天子
得法眼淨故我不任詣彼問疾
佛告富樓那彌多羅尼子汝行詣維摩詰問
疾富樓那白佛言世尊我不堪任詣彼
問疾所以者何憶念我昔於大林中在一
樹下爲諸新學比丘説法時維摩詰來謂
我言唯富樓那先當入定觀此人心然後
説法無以穢食置於寶器當知是比丘心
之所念無以琉璃同彼水精汝不能知
衆生根源無得發起以小乘法彼自無瘡
勿傷之也欲行大道莫示小徑無以大
海内於牛迹無以日光等彼螢火富樓那
此比丘久發大乘心中忘此意如何以小
乘法而教導之我觀小乘智慧微淺猶如
盲人不能分別一切衆生根之利鈍時維
摩詰即入三昧令此比丘自識宿命曾於
五百佛所植衆徳本迴向阿耨多羅三藐三
菩提即時豁然還得本心於是諸比丘稽首
禮維摩詰足時維摩詰因爲説法於阿耨
多羅三藐三菩提不復退轉我念聲聞不
觀人根不應説法是故不任詣彼問疾」
佛告摩訶迦旃延汝行詣維摩詰問疾迦
旃延白佛言世尊我不堪任詣彼問疾
所以者何憶念昔者佛爲諸比丘略説法
要我即於後敷演其義謂無常義苦義空
義無我義寂滅義時維摩詰來謂我言唯迦
旃延無以生滅心行説實相法迦旃延諸
法畢竟不生不滅是無常義五受陰洞達
空無所起是苦義諸法究竟無所有是空
義於我無我而不二是無我義法本不然
今則無滅是寂滅義説是法時彼諸比丘
心得解脱故我不任詣彼問疾
佛告阿那律汝行詣維摩詰問疾阿那律
白佛言世尊我不堪任詣彼問疾所以者
何憶念我昔於一處經行時有梵王名曰
嚴淨與萬梵倶放淨光明來詣我所稽首
作禮問我言幾何阿那律天眼所見我即
答言仁者吾見此釋迦牟尼佛土三千大千
世界如觀掌中菴摩勒果時維摩詰來謂
我言唯阿那律天眼所見爲作相耶無作
相耶假使作相則與外道五通等若無作
相即是無爲不應有見世尊我時默然彼
諸梵聞其言得未曾有即爲作禮而問曰
世孰有眞天眼者維摩詰言有佛世尊得
眞天眼常在三昧悉見諸佛國不以二相
於是嚴淨梵王及其眷屬五百梵天皆發阿
耨多羅三藐三菩提心禮維摩詰足已忽然
不現故我不任詣彼問疾
佛告優波離汝行詣維摩詰問疾優波離
白佛言世尊我不堪任詣彼問疾所以者
何憶念昔者有二比丘犯律行以爲恥
不敢問佛來問我言唯優波離我等犯律
誠以爲恥不敢問佛願解疑悔得免斯
咎我即爲其如法解説時維摩詰來謂我
言唯優波離無重増此二比丘罪當直除
滅勿擾其心所以者何彼罪性不在内不
在外不在中間如佛所説心垢故衆生垢
心淨故衆生淨心亦不在内不在外不在
中間如其心然罪垢亦然諸法亦然不出
於如如優波離以心相得解脱時寧有垢
不我言不也維摩詰言一切衆生心相無
垢亦復如是唯優波離妄想是垢無妄想
是淨顛倒是垢無顛倒是淨取我是垢不
取我是淨優波離一切法生滅不住如幻
如電諸法不相待乃至一念不住諸法皆
妄見如夢如炎如水中月如鏡中像以妄
想生其知此者是名奉律其知此者是名
善解於是二比丘言上智哉是優波離所
不能及持律之上而不能説我即答言
自捨如來未有聲聞及菩薩能制其樂説
之辯其智慧明達爲若此也時二比丘疑悔
即除發阿耨多羅三藐三菩提心作是願
言令一切衆生皆得是辯故我不任詣彼
問疾
佛告羅睺羅汝行詣維摩詰問疾羅睺羅
白佛言世尊我不堪任詣彼問疾所以者
何憶念昔時毘耶離諸長者子來詣我所稽
首作禮問我言唯羅睺羅汝佛之子捨轉
輪王位出家爲道其出家者有何等利我
即如法爲説出家功徳之利時維摩詰來謂
我言唯羅睺羅不應説出家功徳之利所
以者何無利無功徳是爲出家有爲法者
可説有利有功徳夫出家者爲無爲法無
爲法中無利無功徳羅睺羅出家者無彼
無此亦無中間離六十二見處於涅槃智
者所受聖所行處降伏衆魔度五道淨五
眼得五力立五根不惱於彼離衆雜惡
摧諸外道超越假名出淤泥無繋著無
我所無所受無擾亂内懷喜護彼意隨
禪定離衆過若能如是是眞出家於是維
摩詰語諸長者子汝等於正法中宜共出
家所以者何佛世難値諸長者子言居士
我聞佛言父母不聽不得出家維摩詰言
然汝等便發阿耨多羅三藐三菩提心是即
出家是即具足爾時三十二長者子皆發阿
耨多羅三藐三菩提心故我不任詣彼問
疾
佛告阿難汝行詣維摩詰問疾阿難白佛
言世尊我不堪任詣彼問疾所以者何憶
念昔時世尊身小有疾當用牛乳我即持
鉢詣大婆羅門家門下立時維摩詰來謂
我言唯阿難何爲晨朝持鉢住此我言居
士世尊身小有疾當用牛乳故來至此維
摩詰言止止阿難莫作是語如來身者金
剛之體諸惡已斷衆善普會當有何疾當
有何惱默往阿難勿謗如來莫使異人
聞此麁言無令大威徳諸天及他方淨土諸
來菩薩得聞斯語阿難轉輪聖王以少福
故尚得無病豈況如來無量福會普勝者哉
行矣阿難勿使我等受斯恥也外道梵志
若聞此語當作是念何名爲師自疾不能
救而能救諸疾仁可密速去勿使人聞
當知阿難諸如來身即是法身非思欲身佛
爲世尊過於三界佛身無漏諸漏已盡佛身
無爲不墮諸數如此之身當有何疾當
有何惱時我世尊實懷慚愧得無近佛而
謬聽耶即聞空中聲曰阿難如居士言
但爲佛出五濁惡世現行斯法度脱衆生
行矣阿難取乳勿慚世尊維摩詰智慧辯
才爲若此也是故不任詣彼問疾如是
五百大弟子各各向佛説其本縁稱述維
摩詰所言皆曰不任詣彼問疾
　　維摩詰所説經菩薩品第四
於是佛告彌勒菩薩汝行詣維摩詰問疾
彌勒白佛言世尊我不堪任詣彼問疾所
以者何憶念我昔爲兜率天王及其眷屬説
不退轉地之行時維摩詰來謂我言彌勒世
尊授仁者記一生當得阿耨多羅三藐三菩
提爲用何生得受記乎過去耶未來耶
現在耶若過去生過去生已滅若未來生未
來生未至若現在生現在生無住如佛所
説比丘汝今即時亦生亦老亦滅若以無生
得受記者無生即是正位於正位中亦無
受記亦無得阿耨多羅三藐三菩提云何彌
勒受一生記乎爲從如生得受記耶爲
從如滅得受記耶若以如生得受記者
如無有生若以如滅得受記者如無有
滅一切衆生皆如也一切法亦如也衆聖
賢亦如也至於彌勒亦如也若彌勒得受
記者一切衆生亦應受記所以者何夫如
者不二不異若彌勒得阿耨多羅三藐三菩
提者一切衆生皆亦應得所以者何一切
衆生即菩提相若彌勒得滅度者一切衆
生亦應滅度所以者何諸佛知一切衆
生畢竟寂滅即涅槃相不復更滅是故彌勒
無以此法誘諸天子實無發阿耨多羅三
藐三菩提心者亦無退者彌勒當令此諸
天子捨於分別菩提之見所以者何菩提者
不可以身得不可以心得寂滅是菩提
滅諸相故不觀是菩提離諸縁故不行是
菩提無憶念故斷是菩提捨諸見故離是
菩提離諸妄想故障是菩提障諸願故不
入是菩提無貪著故順是菩提順於如故
住是菩提住法性故至是菩提至實際故
不二是菩提離意法故等是菩提等虚空
故無爲是菩提無生住滅故知是菩提了
衆生心行故不會是菩提諸入不會故不合
是菩提離煩惱習故無處是菩提無形色
故假名是菩提名字空故如化是菩提無取
捨故無亂是菩提常自靜故善寂是菩提性
清淨故無取是菩提離攀縁故無異是菩提
諸法等故無比是菩提無可喩故微妙是菩
提諸法難知故世尊維摩詰説是法時二
百天子得無生法忍故我不任詣彼問疾」
佛告光嚴童子汝行詣維摩詰問疾光嚴
白佛言世尊我不堪任詣彼問疾所以者
何憶念我昔出毘耶離大城時維摩詰方入
城我即爲作禮而問言居士從何所來答
我言吾從道場來我問道場者何所是答
曰直心是道場無虚假故發行是道場能辦
事故深心是道場増益功徳故菩提心是道
場無錯謬故布施是道場不望報故持戒
是道場得願具故忍辱是道場於諸衆生
心無礙故精進是道場不懈退故禪定是
道場心調柔故智慧是道場現見諸法故慈
是道場等衆生故悲是道場忍疲苦故喜
是道場悦樂法故捨是道場憎愛斷故神通
是道場成就六通故解脱是道場能背捨故
方便是道場教化衆生故四攝是道場攝衆
生故多聞是道場如聞行故伏心是道場正
觀諸法故三十七品是道場捨有爲法故
諦是道場不誑世間故縁起是道場無明
乃至老死皆無盡故諸煩惱是道場知如實
故衆生是道場知無我故一切法是道場
知諸法空故降魔是道場不傾動故三界
是道場無所趣故師子吼是道場無所畏
故力無畏不共法是道場無諸過故三明是
道場無餘礙故一念知一切法是道場成
就一切智故如是善男子菩薩若應諸波
羅蜜教化衆生諸有所作擧足下足當知
皆從道場來住於佛法矣説是法時五百
天人皆發阿耨多羅三藐三菩提心故我不
任詣彼問疾佛告持世菩薩汝行詣維摩
詰問疾持世白佛言世尊我不堪任詣
彼問疾所以者何憶念我昔住於靜室時
魔波旬從萬二千天女状如帝釋鼓樂絃歌
來詣我所與其眷屬稽首我足合掌恭敬
於一面立我意謂是帝釋而語之言善來
憍尸迦雖福應有不當自恣當觀五欲無
常以求善本於身命財而修堅法即語我
言正士受是萬二千天女可備掃灑我言
憍尸迦無以此非法之物要我沙門釋子
此非我宜所言未訖時維摩詰來謂我言
非帝釋也是爲魔來嬈固汝耳即語魔
言是諸女等可以與我如我應受魔即
驚懼念維摩詰將無惱我欲隱形去而不
能隱盡其神力亦不得去即聞空中聲
曰波旬以女與之乃可得去魔以畏故俛
仰而與爾時維摩詰語諸女言魔以汝等
與我今汝皆當發阿耨多羅三藐三菩提
心即隨所應而爲説法令發道意復言汝
等已發道意有法樂可以自娯不應復
樂五欲樂也天女即問何謂法樂答言樂
常信佛樂欲聽法樂供養衆樂離五欲
樂觀五陰如怨賊樂觀四大如毒蛇樂
觀内入如空聚樂隨護道意樂饒益衆
生樂敬養師樂廣行施樂堅持戒樂
忍辱柔和樂勤集善根樂禪定不亂樂離
垢明慧樂廣菩提心樂降伏衆魔樂斷
諸煩惱樂淨佛國土樂成就相好故修諸
功徳樂嚴道場樂聞深法不畏樂三脱
門不樂非時樂近同學樂於非同學中
心無恚礙樂將護惡知識樂親近善知
識樂心喜清淨樂修無量道品之法是爲
菩薩法樂於是波旬告諸女言我欲與汝
倶還天宮諸女言以我等與此居士有法
樂我等甚樂不復樂五欲樂也魔言居士
可捨此女一切所有施於彼者是爲菩薩
維摩詰言我已捨矣汝便將去令一切衆生
得法願具足於是諸女問維摩詰我等云何
止於魔宮維摩詰言諸姊有法門名無盡
燈汝等當學無盡燈者譬如一燈燃百千
燈冥者皆明明終不盡如是諸姊夫一菩
薩開導百千衆生令發阿耨多羅三藐三菩
提心於其道意亦不滅盡隨所説法而自
増益一切善法是名無盡燈也汝等雖住
魔宮以是無盡燈令無數天子天女發阿
耨多羅三藐三菩提心者爲報佛恩亦大
饒益一切衆生爾時天女頭面禮維摩詰
足隨魔還宮忽然不現世尊維摩詰有如
是自在神力智慧辯才故我不任詣彼問
疾
佛告長者子善徳汝行詣維摩詰問疾
善徳白佛言世尊我不堪任詣彼問疾
所以者何憶念我昔自於父舍設大施會
供養一切沙門婆羅門及諸外道貧窮下賤
孤獨乞人期滿七日時維摩詰來入會中
謂我言長者子夫大施會不當如汝所設
當爲法施之會何用是財施會爲我言居
士何謂法施之會答曰法施會者無前無
後一時供養一切衆生是名法施之會曰
何謂也謂以菩提起於慈心以救衆生
起大悲心以持正法起於喜心以攝智
慧行於捨心以攝慳貪起檀波羅蜜以
化犯戒起尸羅波羅蜜以無我法起羼提
波羅蜜以離身心相起毘梨耶波羅蜜以
菩提相起禪波羅蜜以一切智起般若波
羅蜜教化衆生而起於空不捨有爲法而
起無相示現受生而起無作護持正法
起方便力以度衆生起四攝法以敬事
一切起除慢法於身命財起三堅法於六
念中起思念法於六和敬起質直心正
行善法起於淨命心淨歡喜起近賢聖不
憎惡人起調伏心以出家法起於深心
以如説行起於多聞以無諍法起空閑處
趣向佛慧起於宴坐解衆生縛起修行地
以具相好及淨佛土起福徳業知一切衆
生心念如應説法起於智業知一切法不
取不捨入一相門起於慧業斷一切煩惱
一切障礙一切不善法起一切善業以得
一切智慧一切善法起於一切助佛道法如
是善男子是爲法施之會若菩薩住是法施
會者爲大施主亦爲一切世間福田世尊
維摩詰説是法時婆羅門衆中二百人皆發
阿耨多羅三藐三菩提心我時心得清淨歎
未曾有稽首禮維摩詰足即解瓔珞價直百
千以上之不肯取我言居士願必納受隨
意所與維摩詰乃受瓔珞分作二分持一
分施此會中一最下乞人持一分奉彼難
勝如來一切衆會皆見光明國土難勝如來
又見珠瓔在彼佛上變成四柱寶臺四面
嚴飾不相障蔽時維摩詰現神變已作是
言若施主等心施一最下乞人猶如如來福
田之相無所分別等于大悲不求果報
是則名曰具足法施城中一最下乞人見
是神力聞其所説皆發阿耨多羅三藐三菩
提心故我不任詣彼問疾如是諸菩薩各
各向佛説其本縁稱述維摩詰所言皆曰
不任詣彼問疾
維摩詰經卷上

維摩詰所説經卷中
　　姚秦三藏鳩摩羅什譯
　　文殊師利問疾品第五
爾時佛告文殊師利汝行詣維摩詰問疾
文殊師利白佛言世尊彼上人者難爲詶
對深達實相善説法要辯才無滯智慧無
礙一切菩薩法式悉知諸佛祕藏無不得
入降伏衆魔遊戲神通其慧方便皆已得
度雖然當承佛聖旨詣彼問疾於是衆
中諸菩薩大弟子釋梵四天王等咸作是
念今二大士文殊師利維摩詰共談必説妙
法即時八千菩薩五百聲聞百千天人皆欲
隨從
於是文殊師利與諸菩薩大弟子衆及諸天
人恭敬圍繞入毘耶離大城
爾時長者維摩詰心念今文殊師利與大衆
倶來即以神力空其室内除去所有及
諸侍者唯置一床以疾而臥文殊師利既
入其舍見其室空無諸所有獨寢一床時
維摩詰言善來文殊師利不來相而來不見
相而見
文殊師利言如是居士若來已更不來若
去已更不去所以者何來者無所從來去
者無所至所可見者更不可見且置是
事居士是疾寧可忍不療治有損不至増
乎世尊慇懃致問無量居士是疾何所因
起其生久如當云何滅維摩詰言從癡有
愛則我病生以一切衆生病是故我病若
一切衆生病滅則我病滅所以者何菩薩
爲衆生故入生死有生死則有病若衆生
得離病者則菩薩無復病譬如長者唯有
一子其子得病父母亦病若子病愈父母亦
愈菩薩如是於諸衆生愛之若子衆生病
則菩薩病衆生病愈菩薩亦愈又言是疾何
所因起菩薩病者以大悲起文殊師利言
居士此室何以空無侍者維摩詰言諸佛國
土亦復皆空又問以何爲空答曰以空空
又問空何用空答曰以無分別空故空又
問空可分別耶答曰分別亦空又問空當
於何求答曰當於六十二見中求又問六
十二見當於何求答曰當於諸佛解脱中
求又問諸佛解脱當於何求答曰當於一
切衆生心行中求又仁所問何無侍者一
切衆魔及諸外道皆吾侍也所以者何衆魔
者樂生死菩薩於生死而不捨外道者樂
諸見菩薩於諸見而不動文殊師利言居
士所疾爲何等相維摩詰言我病無形不
可見又問此病身合耶心合耶答曰非身
合身相離故亦非心合心如幻故又問地
大水大火大風大於此四大何大之病答
曰是病非地大亦不離地大水火風大亦
復如是而衆生病從四大起以其有病是
故我病爾時文殊師利問維摩詰言菩薩
應云何慰喩有疾菩薩維摩詰言説身無
常不説厭離於身説身有苦不説樂於
涅槃説身無我而説教導衆生説身空寂
不説畢竟寂滅説悔先罪而不説入於
過去以己之疾愍於彼疾當識宿世無數
劫苦當念饒益一切衆生憶所修福念於
淨命勿生憂惱常起精進當作醫王療
治衆病菩薩應如是慰喩有疾菩薩令其
歡喜文殊師利言居士有疾菩薩云何調伏
其心維摩詰言有疾菩薩應作是念今我
此病皆從前世妄想顛倒諸煩惱生無有
實法誰受病者所以者何四大合故假名爲
身四大無主身亦無我又此病起皆由著
我是故於我不應生著既知病本即除
我想及衆生想當起法想應作是念但以
衆法合成此身起唯法起滅唯法滅又此法
者各不相知起時不言我起滅時不言我
滅彼有疾菩薩爲滅法想當作是念此法
想者亦是顛倒顛倒者是即大患我應離
之云何爲離離我我所云何離我我所謂
離二法云何離二法謂不念内外諸法行
於平等云何平等爲我等涅槃等所以者
何我及涅槃此二皆空以何爲空但以名
字故空如此二法無決定性得是平等無
有餘病唯有空病空病亦空是有疾菩薩
以無所受而受諸受未具佛法亦不滅
受而取證也設身有苦念惡趣衆生起大
悲心我既調伏亦當調伏一切衆生但除
其病而不除法爲斷病本而教導之何
謂病本謂有攀縁從有攀縁則爲病本
何所攀縁謂之三界云何斷攀縁以無所
得若無所得則無攀縁何謂無所得謂離
二見何謂二見謂内見外見是無所得文殊
師利是爲有疾菩薩調伏其心爲斷老病
死苦是菩薩菩提若不如是己所修治爲
無慧利譬如勝怨乃可爲勇如是兼除
老病死者菩薩之謂也彼有疾菩薩應復作
是念如我此病非眞非有衆生病亦非眞
非有作是觀時於諸衆生若起愛見大
悲即應捨離所以者何菩薩斷除客塵煩
惱而起大悲愛見悲者則於生死有疲厭
心若能離此無有疲厭在在所生不爲愛
見之所覆也所生無縛能爲衆生説法解
縛如佛所説若自有縛能解彼縛無有是
處若自無縛能解彼縛斯有是處是故菩
薩不應起縛何謂縛何謂解貪著禪味
是菩薩縛以方便生是菩薩解又無方便
慧縛有方便慧解無慧方便縛有慧方便
解何謂無方便慧縛謂菩薩以愛見心莊
嚴佛土成就衆生於空無相無作法中而
自調伏是名無方便慧縛何謂有方便慧
解謂不以愛見心莊嚴佛土成就衆生
於空無相無作法中以自調伏而不疲厭是
名有方便慧解何謂無慧方便縛謂菩薩
住貪欲瞋恚邪見等諸煩惱而植衆徳本
是名無慧方便縛何謂有慧方便解謂離
諸貪欲瞋恚邪見等諸煩惱而植衆徳本迴
向阿耨多羅三藐三菩提是名有慧方便解
文殊師利彼有疾菩薩應如是觀諸法又
復觀身無常苦空非我是名爲慧雖身有
疾常在生死饒益一切而不厭倦是名方
便又復觀身身不離病病不離身是病是
身非新非故是名爲慧設身有疾而不永
滅是名方便文殊師利有疾菩薩應如是
調伏其心不住其中亦復不住不調伏心
所以者何若住不調伏心是愚人法若住調
伏心是聲聞法是故菩薩不當住於調伏
不調伏心離此二法是菩薩行在於生死
不爲汚行住於涅槃不永滅度是菩薩行
非凡夫行非賢聖行是菩薩行非垢行非
淨行是菩薩行雖過魔行而現降衆魔
是菩薩行求一切智無非時求是菩薩行
雖觀諸法不生而不入正位是菩薩行雖
觀十二縁起而入諸邪見是菩薩行雖攝
一切衆生而不愛著是菩薩行雖樂遠離
而不依身心盡是菩薩行雖行三界而不
壞法性是菩薩行雖行於空而植衆徳
本是菩薩行雖行無相而度衆生是菩薩
行雖行無作而現受身是菩薩行雖行無
起而起一切善行是菩薩行雖行六波羅
蜜而遍知衆生心心數法是菩薩行雖行
六通而不盡漏是菩薩行雖行四無量心
而不貪著生於梵世是菩薩行雖行禪定
解脱三昧而不隨禪生是菩薩行雖行四
念處而不永離身受心法是菩薩行雖
行四正勤而不捨身心精進是菩薩行
雖行四如意足而得自在神通是菩薩行
雖行五根而分別衆生諸根利鈍是菩薩
行雖行五力而樂求佛十力是菩薩行雖
行七覺分而分別佛之智慧是菩薩行雖
行八聖道而樂行無量佛道是菩薩行雖
行止觀助道之法而不畢竟墮於寂滅是
菩薩行雖行諸法不生不滅而以相好莊
嚴其身是菩薩行雖現聲聞辟支佛威儀
而不捨佛法是菩薩行雖隨諸法究竟淨
相而隨所應爲現其身是菩薩行雖觀諸
佛國土永寂如空而現種種清淨佛土是菩
薩行雖得佛道轉于法輪入於涅槃而不
捨於菩薩之道是菩薩行説是語時文殊
師利所將大衆其中八千天子皆發阿耨多
羅三藐三菩提心
　　維摩詰所説經不思議品第六
爾時舍利弗見此室中無有床座作是念
斯諸菩薩大弟子衆當於何坐長者維摩詰
知其意語舍利弗言云何仁者爲法來耶
求床座耶舍利弗言我爲法來非爲床
座維摩詰言唯舍利弗夫求法者不貪躯
命何況床座夫求法者非有色受想行識
之求非有界入之求非有欲色無色之求
唯舍利弗夫求法者不著佛求不著法
求不著衆求夫求法者無見苦求無斷
集求無造盡證修道之求所以者何法無
戲論若言我當見苦斷集證滅修道是則
戲論非求法也唯舍利弗法名寂滅若行
生滅是求生滅非求法也法名無染若
染於法乃至涅槃是則染著非求法也法
無行處若行於法是則行處非求法也法
無取捨若取捨法是則取捨非求法也法
無處所若著處所是則著處非求法也法
名無相若隨相識是則求相非求法也法
不可住若住於法是則住法非求法也
法不可見聞覺知若行見聞覺知是則見
聞覺知非求法也法名無爲若行有爲是
求有爲非求法也是故舍利弗若求法者
於一切法應無所求説是語時五百天子
於諸法中得法眼淨
爾時長者維摩詰問文殊師利仁者遊於
無量千萬億阿僧祇國何等佛土有好上妙
功徳成就師子之座文殊師利言居士東方
度三十六恒河沙國有世界名須彌相其
佛號須彌燈王今現在彼佛身長八萬四千
由旬其師子座高八萬四千由旬嚴飾第一
於是長者維摩詰現神通力即時彼佛遣
三萬二千師子座高廣嚴淨來入維摩詰
室諸菩薩大弟子釋梵四天王等昔所未見
其室廣博悉皆包容三萬二千師子座無所
妨礙於毘耶離城及閻浮提四天下亦不迫
迮悉見如故
爾時維摩詰語文殊師利就師子座與諸
菩薩上人倶坐當自立身如彼座像其得
神通菩薩即自變形爲四萬二千由旬坐
師子座諸新發意菩薩及大弟子皆不能
昇
爾時維摩詰語舍利弗就師子座舍利弗
言居士此座高廣吾不能昇維摩詰言唯
舍利弗爲須彌燈王如來作禮乃可得坐
於是新發意菩薩及大弟子即爲須彌燈王
如來作禮便得坐師子座舍利弗言居士
未曾有也如是小室乃容受此高廣之座
於毘耶離城無所妨礙又於閻浮提聚落
城邑及四天下諸天龍王鬼神宮殿亦不迫
迮維摩詰言唯舍利弗諸佛菩薩有解脱
名不可思議若菩薩住是解脱者以須彌
之高廣内芥子中無所増減須彌山王本
相如故而四天王忉利諸天不覺不知己
之所入唯應度者乃見須彌入芥子中是
名住不思議解脱法門又以四大海水入
一毛孔不嬈魚鼈黿鼉水性之屬而彼大海
本相如故諸龍鬼神阿修羅等不覺不知
己之所入於此衆生亦無所嬈又舍利弗
住不可思議解脱菩薩斷取三千大千世
界如陶家輪著右掌中擲過恒河沙世界
之外其中衆生不覺不知己之所往又復
還置本處都不使人有往來想而此世界
本相如故又舍利弗或有衆生樂久住世
而可度者菩薩即延七日以爲一劫令彼
衆生謂之一劫或有衆生不樂久住而可
度者菩薩即促一劫以爲七日令彼衆生
謂之七日又舍利弗住不可思議解脱菩
薩以一切佛土嚴飾之事集在一國示於
衆生又菩薩以一佛土衆生置之右掌飛
到十方遍示一切而不動本處又舍利弗
十方衆生供養諸佛之具菩薩於一毛孔皆
令得見又十方國土所有日月星宿於一毛
孔普使見之又舍利弗十方世界所有諸
風菩薩悉能吸著口中而身無損外諸樹木
亦不摧折又十方世界劫盡燒時以一切火
内於腹中火事如故而不爲害又於下方
過恒河沙等諸佛世界取一佛土擧著上
方過恒河沙無數世界如持鍼鋒擧一棗
葉而無所嬈又舍利弗住不可思議解脱
菩薩能以神通現作佛身或現辟支佛身
或現聲聞身或現帝釋身或現梵王身或
現世主身或現轉輪王身又十方世界所
有衆聲上中下音皆能變之令作佛聲演
出無常苦空無我之音及十方諸佛所説種種
之法皆於其中普令得聞舍利弗我今略
説菩薩不可思議解脱之力若廣説者窮劫
不盡是時大迦葉聞説菩薩不可思議解
脱法門歎未曾有謂舍利弗譬如有人於
盲者前現衆色像非彼所見一切聲聞聞
是不可思議解脱法門不能解了爲若此
也智者聞是其誰不發阿耨多羅三藐三
菩提心我等何爲永絶其根於此大乘已
如敗種一切聲聞聞是不可思議解脱法門
皆應號泣聲震三千大千世界一切菩薩應
大欣慶頂受此法若有菩薩信解不可思
議解脱法門者一切魔衆無如之何大迦葉
説是語時三萬二千天子皆發阿耨多羅
三藐三菩提心
爾時維摩詰語大迦葉仁者十方無量阿僧
祇世界中作魔王者多是住不可思議解脱
菩薩以方便力教化衆生現作魔王又
迦葉十方無量菩薩或有人從乞手足耳鼻
頭目髓腦血肉皮骨聚落城邑妻子奴婢象
馬車乘金銀琉璃車磲馬瑙珊瑚琥珀眞珠
珂貝衣服飮食如此乞者多是住不可思議
解脱菩薩以方便力而往試之令其堅固
所以者何住不可思議解脱菩薩有威徳
力故現行逼迫示諸衆生如是難事凡
夫下劣無有力勢不能如是逼迫菩薩譬
如龍象蹴踏非驢所堪是名住不可思議
解脱菩薩智慧方便之門
　　維摩詰所説經觀衆生品第七
爾時文殊師利問維摩詰言菩薩云何觀於
衆生維摩詰言譬如幻師見所幻人菩薩
觀衆生爲若此如智者見水中月如鏡
中見其面像如熱時焔如呼聲響如空
中雲如水聚沫如水上泡如芭蕉堅如電
久住如第五大如第六陰如第七情如十
三入如十九界菩薩觀衆生爲若此如無
色界色如焦穀牙如須陀洹身見如阿那
含入胎如阿羅漢三毒如得忍菩薩貪恚毀
禁如佛煩惱習如盲者見色如入滅盡
定出入息如空中鳥迹如石女兒如化人
起煩惱如夢所見已寤如滅度者受身
如無烟之火菩薩觀衆生爲若此
文殊師利言若菩薩作是觀者云何行慈
維摩詰言菩薩作是觀已自念我當爲衆
生説如斯法是即眞實慈也行寂滅慈
無所生故行不熱慈無煩惱故行等之
慈等三世故行無諍慈無所起故行不
二慈内外不合故行不壞慈畢竟盡故行
堅固慈心無毀故行清淨慈諸法性淨故
行無邊慈如虚空故行阿羅漢慈破結
賊故行菩薩慈安衆生故行如來慈得
如相故行佛之慈覺衆生故行自然慈
無因得故行菩提慈等一味故行無等慈
斷諸愛故行大悲慈導以大乘故行無
厭慈觀空無我故行法施慈無遺惜故
行持戒慈化毀禁故行忍辱慈護彼我
故行精進慈荷負衆生故行禪定慈不
受味故行智慧慈無不知時故行方便
慈一切示現故行無隱慈直心清淨故行
深心慈無雜行故行無誑慈不虚假故
行安樂慈令得佛樂故菩薩之慈爲若此
也
文殊師利又問何謂爲悲答曰菩薩所作功
徳皆與一切衆生共之何謂爲喜答曰有
所饒益歡喜無悔何謂爲捨答曰所作福
祐無所悕望文殊師利又問生死有畏菩
薩當何所依維摩詰言菩薩於生死畏中
當依如來功徳之力文殊師利又問菩薩欲
依如來功徳之力當於何住答曰菩薩欲
依如來功徳力者當住度脱一切衆生又
問欲度衆生當何所除答曰欲度衆生
除其煩惱又問欲除煩惱當何所行答
曰當行正念又問云何行於正念答曰當
行不生不滅又問何法不生何法不滅答
曰不善不生善法不滅又問善不善孰爲
本答曰身爲本又問身孰爲本答曰欲貪
爲本又問欲貪孰爲本答曰虚妄分別爲
本又問虚妄分別孰爲本答曰顛倒想爲
本又問顛倒想孰爲本答曰無住爲本又
問無住孰爲本答曰無住則無本文殊師
利從無住本立一切法
時維摩詰室有一天女見諸大人聞所説
法便現其身即以天華散諸菩薩大弟子
上華至諸菩薩即皆墮落至大弟子便著
不墮一切弟子神力去華不能令去爾時
天女問舍利弗何故去華答曰此華不如
法是以去之天曰勿謂此華爲不如法所
以者何是華無所分別仁者自生分別想
耳若於佛法出家有所分別爲不如法若
無所分別是則如法觀諸菩薩華不著
者已斷一切分別想故譬如人畏時非人
得其便如是弟子畏生死故色聲香味觸
得其便也已離畏者一切五欲無能爲也
結習未盡華著身耳結習盡者華不著也
舍利弗言天止此室其已久如答曰我止
此室如耆年解脱舍利弗言止此久耶天
曰耆年解脱亦何如久舍利弗默然不答天
曰如何耆舊大智而默答曰解脱者無所
言説故吾於是不知所云天曰言説文字
皆解脱相所以者何解脱者不内不外不
在兩間文字亦不内不外不在兩間是故
舍利弗無離文字説解脱也所以者何一
切諸法是解脱相舍利弗言不復以離婬
怒癡爲解脱乎天曰佛爲増上慢人説離
婬怒癡爲解脱耳若無増上慢者佛説婬
怒癡性即是解脱舍利弗言善哉善哉天女
汝何所得以何爲證辯乃如是天曰我
無得無證故辯如是所以者何若有得有
證者即於佛法爲増上慢
舍利弗問天汝於三乘爲何志求天曰以
聲聞法化衆生故我爲聲聞以因縁法化
衆生故我爲辟支佛以大悲法化衆生故
我爲大乘舍利弗如人入瞻蔔林唯嗅瞻
蔔不嗅餘香如是若入此室但聞佛功徳
之香不樂聞聲聞辟支佛功徳香也舍利
弗其有釋梵四天王諸天龍鬼神等入此室
者聞斯上人講説正法皆樂佛功徳之香
發心而出舍利弗吾止此室十有二年初
不聞説聲聞辟支佛法但聞菩薩大慈大
悲不可思議諸佛之法舍利弗此室常現八
未曾有難得之法何等爲八此室常以金色
光照晝夜無異不以日月所照爲明是
爲一未曾有難得之法此室入者不爲諸垢
之所惱也是爲二未曾有難得之法此室常
有釋梵四天王他方菩薩來會不絶是爲
三未曾有難得之法此室常説六波羅蜜不
退轉法是爲四未曾有難得之法此室常作
天人第一之樂絃出無量法化之聲是爲
五未曾有難得之法此室有四大藏衆寳積
滿賙窮濟乏求得無盡是爲六未曾有難
得之法此室釋迦牟尼佛阿彌陀佛阿閦佛
寶徳寶炎寶月寶嚴難勝師子響一切利
成如是等十方無量諸佛是上人念時即皆
爲來廣説諸佛秘要法藏説已還去是爲七
未曾有難得之法此室一切諸天嚴飾宮殿
諸佛淨土皆於中現是爲八未曾有難得之
法舍利弗此室常現八未曾有難得之法
誰有見斯不思議事而復樂於聲聞法乎
舍利弗言汝何以不轉女身天曰我從十
二年來求女人相了不可得當何所轉譬
如幻師化作幻女若有人問何以不轉女
身是人爲正問不舍利弗言不也幻無定
相當何所轉天曰一切諸法亦復如是無
有定相云何乃問不轉女身即時天女以
神通力變舍利弗令如天女天自化身如
舍利弗而問言何以不轉女身舍利弗以
天女像而答言我今不知何轉而變爲女
身天曰舍利弗若能轉此女身則一切女
人亦當能轉如舍利弗非女而現女身一
切女人亦復如是雖現女身而非女也是
故佛説一切諸法非男非女即時天女還
攝神力舍利弗身還復如故天問舍利弗
女身色相今何所在舍利弗言女身色相無
在無不在天曰一切諸法亦復如是無在
無不在夫無在無不在者佛所説也舍利
弗問天汝於此沒當生何所天曰佛化所
生吾如彼生曰佛化所生非沒生也天曰
衆生猶然無沒生也舍利弗問天汝久如
當得阿耨多羅三藐三菩提天曰如舍利
弗還爲凡夫我乃當成阿耨多羅三藐三菩
提舍利弗言我作凡夫無有是處天曰我
得阿耨多羅三藐三菩提亦無是處所以者
何菩提無住處是故無有得者舍利弗言
今諸佛得阿耨多羅三藐三菩提已得當得
如恒河沙皆謂何乎天曰皆以世俗文字
數故説有三世非謂菩提有去來今天
曰舍利弗汝得阿羅漢道耶曰無所得故
而得天曰諸佛菩薩亦復如是無所得故而
得
爾時維摩詰語舍利弗是天女已曾供養
九十二億佛已能遊戲菩薩神通所願具
足得無生忍住不退轉以本願故隨意能
現教化衆生
　　維摩詰所説經佛道品第八
爾時文殊師利問維摩詰言菩薩云何通達
佛道維摩詰言若菩薩行於非道是爲通
達佛道又問云何菩薩行於非道答曰若
菩薩行五無間而無惱恚至于地獄無諸
罪垢至于畜生無有無明憍慢等過至于
餓鬼而具足功徳行色無色界道不以爲
勝示行貪欲離諸染著示行瞋恚於諸
衆生無有恚閡示行愚癡而以智慧調
伏其心示行慳貪而捨内外所有不惜身
命示行毀禁而安住淨戒乃至小罪猶懷
大懼示行瞋恚而常慈忍示行懈怠而
懃修功徳示行亂意而常念定示行愚
癡而通達世間出世間慧示行諂僞而善
方便隨諸經義示行憍慢而於衆生猶如
橋梁示行諸煩惱而心常清淨示入於
魔而順佛智慧不隨他教示入聲聞而
爲衆生説未聞法示入辟支佛而成就大
悲教化衆生示入貧窮而有寶手功徳無
盡示入刑殘而具諸相好以自莊嚴示
入下賤而生佛種姓中具諸功徳示入
羸劣醜陋而得那羅延身一切衆生之所樂
見示入老病而永斷病根超越死畏示
有資生而恒觀無常實無所貪示有妻
妾采女而常遠離五欲淤泥現於訥鈍
而成就辯才總持無失示入邪濟而以正
濟度諸衆生現遍入諸道而斷其因縁
現於涅槃而不斷生死文殊師利菩薩能
如是行於非道是爲通達佛道
於是維摩詰問文殊師利何等爲如來種
文殊師利言有身爲種無明有愛爲種貪恚
癡爲種四顛倒爲種五蓋爲種六入爲種
七識處爲種八邪法爲種九惱處爲種十
不善道爲種以要言之六十二見及一切煩
惱皆是佛種曰何謂也答曰若見無爲入
正位者不能復發阿耨多羅三藐三菩提
心譬如高原陸地不生蓮華卑濕淤泥乃
生此華如是見無爲法入正位者終不
復能生於佛法煩惱泥中乃有衆生起佛
法耳又如殖種於空終不得生糞壤之
地乃能滋茂如是入無爲正位者不生佛
法起於我見如須彌山猶能發于阿耨
多羅三藐三菩提心生佛法矣是故當知
一切煩惱爲如來種譬如不下巨海不能
得無價寶珠如是不入煩惱大海則不能
得一切智寶
爾時大迦葉歎言善哉善哉文殊師利快説
此語誠如所言塵勞之疇爲如來種我等
今者不復堪任發阿耨多羅三藐三菩提心
乃至五無間罪猶能發意生於佛法而今
我等永不能發譬如根敗之士其於五欲
不能復利如是聲聞諸結斷者於佛法中
無所復益永不志願是故文殊師利凡夫
於佛法有返復而聲聞無也所以者何凡
夫聞佛法能起無上道心不斷三寶正使
聲聞終身聞佛法力無畏等永不能發無
上道意
爾時會中有菩薩名普現色身問維摩詰
言居士父母妻子親戚眷屬吏民知識悉爲
是誰奴婢僮僕象馬車乘皆何所在於是維
摩詰以偈答曰
　　　　智度菩薩母　方便以爲父　　　　
　　　　一切衆導師　無不由是生　　　　
　　　　法喜以爲妻　慈悲心爲女　　　　
　　　　善心誠實男　畢竟空寂舍　　　　
　　　　弟子衆塵勞　隨意之所轉　　　　
　　　　道品善知識　由是成正覺　　　　
　　　　諸度法等侶　四攝爲伎女　　　　
　　　　歌詠誦法言　以此爲音樂　　　　
　　　　總持之園苑　無漏法林樹　　　　
　　　　覺意淨妙華　解脱智慧果　　　　
　　　　八解之浴池　定水湛然滿　　　　
　　　　布以七淨華　浴此無垢人　　　　
　　　　象馬五通馳　大乘以爲車　　　　
　　　　調御以一心　遊於八正路　　　　
　　　　相具以嚴容　衆好飾其姿　　　　
　　　　慚愧之上服　深心爲華鬘　　　　
　　　　富有七財寶　教授以滋息　　　　
　　　　如所説修行　迴向爲大利　　　　
　　　　四禪爲床座　從於淨命生　　　　
　　　　多聞増智慧　以爲自覺音　　　　
　　　　甘露法之食　解脱味爲漿　　　　
　　　　淨心以澡浴　戒品爲塗香　　　　
　　　　摧滅煩惱賊　勇健無能踰　　　　
　　　　降伏四種魔　勝幡建道場　　　　
　　　　雖知無起滅　示彼故有生　　　　
　　　　悉現諸國土　如日無不見　　　　
　　　　供養於十方　無量億如來　　　　
　　　　諸佛及己身　無有分別想　　　　
　　　　雖知諸佛國　及與衆生空　　　　
　　　　而常修淨土　教化於群生　　　　
　　　　諸有衆生類　形聲及威儀　　　　
　　　　無畏力菩薩　一時能盡現　　　　
　　　　覺知衆魔事　而示隨其行　　　　
　　　　以善方便智　隨意皆能現　　　　
　　　　或示老病死　成就諸群生　　　　
　　　　了知如幻化　通達無有礙　　　　
　　　　或現劫盡燒　天地皆洞然　　　　
　　　　衆人有常想　照令知無常　　　　
　　　　無數億衆生　倶來請菩薩　　　　
　　　　一時到其舍　化令向佛道　　　　
　　　　經書禁呪術　工巧諸伎藝　　　　
　　　　盡現行此事　饒益諸群生　　　　
　　　　世間衆道法　悉於中出家　　　　
　　　　因以解人惑　而不墮邪見　　　　
　　　　或作日月天　梵王世界主　　　　
　　　　或時作地水　或復作風火　　　　
　　　　劫中有疾疫　現作諸藥草　　　　
　　　　若有服之者　除病消衆毒　　　　
　　　　劫中有飢饉　現身作飮食　　　　
　　　　先救彼飢渇　却以法語人　　　　
　　　　劫中有刀兵　爲之起慈心　　　　
　　　　化彼諸衆生　令住無諍地　　　　
　　　　若有大戰陣　立之以等力　　　　
　　　　菩薩現威勢　降伏使和安　　　　
　　　　一切國土中　諸有地獄處　　　　
　　　　輒往到于彼　勉濟其苦惱　　　　
　　　　一切國土中　畜生相食噉　　　　
　　　　皆現生於彼　爲之作利益　　　　
　　　　示受於五欲　亦復現行禪　　　　
　　　　令魔心憒亂　不能得其便　　　　
　　　　火中生蓮華　是可謂希有　　　　
　　　　在欲而行禪　希有亦如是　　　　
　　　　或現作婬女　引諸好色者　　　　
　　　　先以欲鉤牽　後令入佛道　　　　
　　　　或爲邑中主　或作商人導　　　　
　　　　國師及大臣　以祐利衆生　　　　
　　　　諸有貧窮者　現作無盡藏　　　　
　　　　因以勸導之　令發菩提心　　　　
　　　　我心憍慢者　爲現大力士　　　　
　　　　消伏諸貢高　令住無上道　　　　
　　　　其有恐懼衆　居前而慰安　　　　
　　　　先施以無畏　後令發道心　　　　
　　　　或現離婬欲　爲五通仙人　　　　
　　　　開導諸群生　令住戒忍慈　　　　
　　　　見須供事者　現爲作僮僕　　　　
　　　　既悦可其意　乃發以道心　　　　
　　　　隨彼之所須　得入於佛道　　　　
　　　　以善方便力　皆能給足之　　　　
　　　　如是道無量　所行無有涯　　　　
　　　　智慧無邊際　度脱無數衆　　　　
　　　　假令一切佛　於無量億劫　　　　
　　　　讃歎其功徳　猶尚不能盡　　　　
　　　　誰聞如是法　不發菩提心　　　　
　　　　除彼不肖人　癡冥無智者
　　維摩詰所説經入不二法門品第九
爾時維摩詰謂衆菩薩言諸仁者云何菩
薩入不二法門各隨所樂説之會中有
菩薩名法自在説言諸仁者生滅爲二法
本不生今則無滅得此無生法忍是爲入
不二法門
徳守菩薩曰我我所爲二因有我故便有
我所若無有我則無我所是爲入不二法
門
不眴菩薩曰受不受爲二若法不受則不可
得以不可得故無取無捨無作無行是
爲入不二法門
徳頂菩薩曰垢淨爲二見垢實性則無淨
相順於滅相是爲入不二法門
善宿菩薩曰是動是念爲二不動則無念
無念則無分別通達此者是爲入不二
法門
善眼菩薩曰一相無相爲二若知一相即是
無相亦不取無相入於平等是爲入不二
法門
妙臂菩薩曰菩薩心聲聞心爲二觀心相空
如幻化者無菩薩心無聲聞心是爲入
不二法門
弗沙菩薩曰善不善爲二若不起善不善
入無相際而通達者是爲入不二法門
師子菩薩曰罪福爲二若達罪性則與福
無異以金剛慧決了此相無縛無解者
是爲入不二法門
師子意菩薩曰有漏無漏爲二若得諸法
等則不起漏不漏想不著於相亦不住
無相是爲入不二法門
淨解菩薩曰有爲無爲爲二若離一切數
則心如虚空以清淨慧無所礙者是爲
入不二法門
那羅延菩薩曰世間出世間爲二世間性空
即是出世間於其中不入不出不溢不
散是爲入不二法門
善意菩薩曰生死涅槃爲二若見生死性
則無生死無縛無解不生不滅如是解
者是爲入不二法門
現見菩薩曰盡不盡爲二法若究竟盡若不
盡皆是無盡相無盡相即是空空則無有
盡不盡相如是入者是爲入不二法門
普守菩薩曰我無我爲二我尚不可得非我
何可得見我實性者不復起二是爲入
不二法門
電天菩薩曰明無明爲二無明實性即是明
明亦不可取離一切數於其中平等無二
者是爲入不二法門
喜見菩薩曰色色空爲二色即是空非色滅
空色性自空如是受想行識識空爲二識
即是空非識滅空識性自空於其中而通
達者是爲入不二法門
明相菩薩曰四種異空種異爲二四種性即
是空種性如前際後際空故中際亦空若
能如是知諸種性者是爲入不二法門
妙意菩薩曰眼色爲二若知眼性於色不
貪不恚不癡是名寂滅如是耳聲鼻香舌
味身觸意法爲二若知意性於法不貪不
恚不癡是名寂滅安住其中是爲入不
二法門
無盡意菩薩曰布施迴向一切智爲二布
施性即是迴向一切智性如是持戒忍辱精
進禪定智慧迴向一切智爲二智慧性即
是迴向一切智性於其中入一相者是爲
入不二法門
深慧菩薩曰是空是無相是無作爲二空即
無相無相即無作若空無相無作則無心意
識於一解脱門即是三解脱門者是爲入
不二法門
寂根菩薩曰佛法衆爲二佛即是法法即是
衆是三寶皆無爲相與虚空等一切法亦
爾能隨此行者是爲入不二法門
心無礙菩薩曰身身滅爲二身即是身滅所
以者何見身實相者不起見身及見滅身
身與滅身無二無分別於其中不驚不
懼者是爲入不二法門
上善菩薩曰身口意善爲二是三業皆無作
相身無作相即口無作相口無作相即意無
作相是三業無作相即一切法無作相能如
是隨無作慧者是爲入不二法門
福田菩薩曰福行罪行不動行爲二三行實
性即是空空則無福行無罪行無不動行
於此三行而不起者是爲入不二法門
華嚴菩薩曰從我起二爲二見我實相者
不起二法若不住二法則無有識無所
識者是爲入不二法門
徳藏菩薩曰有所得相爲二若無所得則無
取捨無取捨者是爲入不二法門
月上菩薩曰闇與明爲二無闇無明則
無有二所以者何如入滅受想定無闇
無明一切法相亦復如是於其中平等入
者是爲入不二法門
寶印手菩薩曰樂涅槃不樂世間爲二若
不樂涅槃不厭世間則無有二所以者
何若有縛則有解若本無縛其誰求解無
縛無解則無樂厭是爲入不二法門
珠頂王菩薩曰正道邪道爲二住正道者
則不分別是邪是正離此二者是爲入不
二法門
樂實菩薩曰實不實爲二實見者尚不見
實何況非實所以者何非肉眼所見慧眼
乃能見而此慧眼無見無不見是爲入不
二法門
如是諸菩薩各各説已問文殊師利何等是
菩薩入不二法門
文殊師利曰如我意者於一切法無言無
説無示無識離諸問答是爲入不二法門
於是文殊師利問維摩詰我等各自説已
仁者當説何等是菩薩入不二法門
時維摩詰默然無言
文殊師利歎曰善哉善哉乃至無有文字語
言是眞入不二法門
説是入不二法門品時於此衆中五千
菩薩皆入不二法門得無生法忍
維摩詰所説經卷中
維摩詰所説經卷下
　　姚秦三藏鳩摩羅什譯
　　香積佛品第十
於是舍利弗心念日時欲至此諸菩薩當
於何食時維摩詰知其意而語言佛説八
解脱仁者受行豈雜欲食而聞法乎若欲
食者且待須臾當令汝得未曾有食時維
摩詰即入三昧以神通力示諸大衆上方
界分過四十二恒河沙佛土有國名衆香佛
號香積今現在其國香氣比於十方諸佛世
界人天之香最爲第一彼土無有聲聞辟
支佛名唯有清淨大菩薩衆佛爲説法其
界一切皆以香作樓閣經行香地苑園皆
香其食香氣周流十方無量世界時彼佛與
諸菩薩方共坐食有諸天子皆號香嚴悉
發阿耨多羅三藐三菩提心供養彼佛及諸
菩薩此諸大衆莫不目見時維摩詰問衆
菩薩言諸仁者誰能致彼佛飯以文殊
師利威神力故咸皆默然維摩詰言仁此
大衆無乃可恥文殊師利曰如佛所言勿
輕未學於是維摩詰不起于座居衆會
前化作菩薩相好光明威徳殊勝蔽於衆
會而告之曰汝往上方界分度如四十二
恒河沙佛土有國名衆香佛號香積與諸
菩薩方共坐食汝往到彼如我辭曰維
摩詰稽首世尊足下致敬無量問訊起居
少病少惱氣力安不願得世尊所食之餘當
於娑婆世界施作佛事令此樂小法者得
弘大道亦使如來名聲普聞時化菩薩即
於會前昇于上方擧衆皆見其去到衆香
界禮彼佛足又聞其言維摩詰稽首世尊
足下致敬無量問訊起居少病少惱氣力安
不願得世尊所食之餘欲於娑婆世界施
作佛事使此樂小法者得弘大道亦使如
來名聲普聞彼諸大士見化菩薩歎未曾
有今此上人從何所來娑婆世界爲在何
許云何名爲樂小法者即以問佛佛告之
曰下方度如四十二恒河沙佛土有世界
名娑婆佛號釋迦牟尼今現在於五濁惡
世爲樂小法衆生敷演道教彼有菩薩
名維摩詰住不可思議解脱爲諸菩薩説
法故遣化來稱揚我名并讃此土令彼菩
薩増益功徳彼菩薩言其人何如乃作是化
徳力無畏神足若斯佛言甚大一切十方
皆遣化往施作佛事饒益衆生於是香積
如來以衆香鉢盛滿香飯與化菩薩時彼
九百萬菩薩倶發聲言我欲詣娑婆世界
供養釋迦牟尼佛并欲見維摩詰等諸菩薩
衆佛言可往攝汝身香無令彼諸衆生起
惑著心又當捨汝本形勿使彼國求菩薩
者而自鄙恥又汝於彼莫懷輕賤而作礙
想所以者何十方國土皆如虚空又諸佛爲
欲化諸樂小法者不盡現其清淨土耳
時化菩薩既受鉢飯與彼九百萬菩薩倶
承佛威神及維摩詰力於彼世界忽然不
現須臾之間至維摩詰舍時維摩詰即化
作九百萬師子之座嚴好如前諸菩薩皆
坐其上是化菩薩以滿鉢香飯與維摩詰
飯香普熏毘耶離城及三千大千世界時毘
耶離婆羅門居士等聞是香氣身意快然歎
未曾有於是長者主月蓋從八萬四千人
來入維摩詰舍見其室中菩薩甚多諸師子
座高廣嚴好皆大歡喜禮衆菩薩及大弟子
却住一面諸地神虚空神及欲色界諸天聞
此香氣亦皆來入維摩詰舍時維摩詰語舍
利弗等諸大聲聞仁者可食如來甘露味飯
大悲所熏無以限意食之使不消也有
異聲聞念是飯少而此大衆人人當食化菩
薩曰勿以聲聞小徳小智稱量如來無量
福慧四海有竭此飯無盡使一切人食揣
若須彌乃至一劫猶不能盡所以者何無
盡戒定智慧解脱解脱知見功徳具足者所
食之餘終不可盡於是鉢飯悉飽衆會猶
故不𣩠其諸菩薩聲聞天人食此飯者身
安快樂譬如一切樂莊嚴國諸菩薩也又諸
毛孔皆出妙香亦如衆香國土諸樹之香
爾時維摩詰問衆香菩薩香積如來以何説
法彼菩薩曰我土如來無文字説但以衆
香令諸天人得入律行菩薩各各坐香樹
下聞斯妙香即獲一切徳藏三昧得是三
昧者菩薩所有功徳皆悉具足彼諸菩薩問
維摩詰今世尊釋迦牟尼以何説法維摩詰
言此土衆生剛強難化故佛爲説剛強之語
以調伏之言是地獄是畜生是餓鬼是諸難
處是愚人生處是身邪行是身邪行報是口
邪行是口邪行報是意邪行是意邪行報是
殺生是殺生報是不與取是不與取報是邪
婬是邪婬報是妄語是妄語報是兩舌是兩
舌報是惡口是惡口報是無義語是無義語
報是貪嫉是貪嫉報是瞋惱是瞋惱報是邪
見是邪見報是慳悋是慳悋報是毀戒是毀
戒報是瞋恚是瞋恚報是懈怠是懈怠報是
亂意是亂意報是愚癡是愚癡報是結戒是
持戒是犯戒是應作是不應作是障礙是不
障礙是得罪是離罪是淨是垢是有漏是
無漏是邪道是正道是有爲是無爲是世間
是涅槃以難化之人心如猨猴故以若干
種法制御其心乃可調伏譬如象馬𢤱悷
不調加諸楚毒乃至徹骨然後調伏如是
剛強難化衆生故以一切苦切之言乃可入
律彼諸菩薩聞説是已皆曰未曾有也如
世尊釋迦牟尼佛隱其無量自在之力乃以
貧所樂法度脱衆生斯諸菩薩亦能勞謙
以無量大悲生是佛土維摩詰言此土菩
薩於諸衆生大悲堅固誠如所言然其一
世饒益衆生多於彼國百千劫行所以者
何此娑婆世界有十事善法諸餘淨土之所
無有何等爲十以布施攝貧窮以淨戒
攝毀禁以忍辱攝瞋恚以精進攝懈怠
以禪定攝亂意以智慧攝愚癡説除難
法度八難者以大乘法度樂小乘者以
諸善根濟無徳者常以四攝成就衆生是
爲十彼菩薩曰菩薩成就幾法於此世界
行無瘡疣生于淨土維摩詰言菩薩成就
八法於此世界行無瘡疣生于淨土何等
爲八饒益衆生而不望報代一切衆生
受諸苦惱所作功徳盡以施之等心衆生
謙下無礙於諸菩薩視之如佛所未聞
經聞之不疑不與聲聞而相違背不嫉
彼供不高己利而於其中調伏其心常
省己過不訟彼短恒以一心求諸功徳
是爲八法維摩詰文殊師利於大衆中説
是法時百千天人皆發阿耨多羅三藐三
菩提心十千菩薩得無生法忍
　　維摩詰所説經菩薩行品第十一
是時佛説法於菴羅樹園其地忽然廣博嚴
事一切衆會皆作金色阿難白佛言世尊
以何因縁有此瑞應是處忽然廣博嚴事
一切衆會皆作金色佛告阿難是維摩詰文
殊師利與諸大衆恭敬圍繞發意欲來故
先爲此瑞應於是維摩詰語文殊師利可
共見佛與諸菩薩禮事供養文殊師利言
善哉行矣今正是時維摩詰即以神力持
諸大衆并師子座置於右掌往詣佛所到已
著地稽首佛足右遶七匝一心合掌在一
面立其諸菩薩即皆避座稽首佛足亦繞
七匝於一面立諸大弟子釋梵四天王等亦
皆避座稽首佛足在一面立於是世尊如
法慰問諸菩薩已各令復坐即皆受教衆
坐已定佛語舍利弗汝見菩薩大士自在神
力之所爲乎唯然已見於汝意云何世
尊我覩其爲不可思議非意所圖非度所
測爾時阿難白佛言世尊今所聞香自昔
未有是爲何香佛告阿難是彼菩薩毛孔
之香於是舍利弗語阿難言我等毛孔亦
出是香阿難言此所從來曰是長者維摩
詰從衆香國取佛餘飯於舍食者一切毛
孔皆香若此阿難問維摩詰是香氣住當
久如維摩詰言至此飯消曰此飯久如當
消曰此飯勢力至于七日然後乃消又阿
難若聲聞人未入正位食此飯者得入
正位然後乃消已入正位食此飯者得心
解脱然後乃消若未發大乘意食此飯者
至發意乃消已發意食此飯者得無生
忍然後乃消已得無生忍食此飯者至一
生補處然後乃消譬如有藥名曰上味其
有服者身諸毒滅然後乃消此飯如是滅除
一切諸煩惱毒然後乃消阿難白佛言未曾
有也世尊如此香飯能作佛事佛言如是
如是阿難或有佛土以佛光明而作佛事
有以諸菩薩而作佛事有以佛所化人而
作佛事有以菩提樹而作佛事有以佛
衣服臥具而作佛事有以飯食而作佛事
有以園林臺觀而作佛事有以三十二相
八十隨形好而作佛事有以佛身而作佛
事有以虚空而作佛事衆生應以此縁
得入律行有以夢幻影響鏡中像水中月熱
時炎如是等喩而作佛事有以音聲語言
文字而作佛事或有清淨佛土寂寞無言無
説無示無識無作無爲而作佛事如是阿難
諸佛威儀進止諸所施爲無非佛事阿難
有此四魔八萬四千諸煩惱門而諸衆生爲
之疲勞諸佛即以此法而作佛事是名入
一切諸佛法門菩薩入此門者若見一切
淨好佛土不以爲喜不貪不高若見一切
不淨佛土不以爲憂不礙不沒但於諸
佛生清淨心歡喜恭敬未曾有也諸佛如
來功徳平等爲化衆生故而現佛土不
同阿難汝見諸佛國土地有若干而虚空
無若干也如是見諸佛色身有若干耳
其無礙慧無若干也阿難諸佛色身威相
種性戒定智慧解脱解脱知見力無所畏不
共之法大慈大悲威儀所行及其壽命説法
教化成就衆生淨佛國土具諸佛法悉皆
同等是故名爲三藐三佛陀名爲多陀阿伽
度名爲佛陀阿難若我廣説此三句義汝
以劫壽不能盡受正使三千大千世界滿
中衆生皆如阿難多聞第一得念總持此
諸人等以劫之壽亦不能受如是阿難諸
佛阿耨多羅三藐三菩提無有限量智慧辯
才不可思議阿難白佛言我從今已往不
敢自謂以爲多聞佛告阿難勿起退意所
以者何我説汝於聲聞中爲最多聞非謂
菩薩且止阿難其有智者不應限度諸菩
薩也一切海淵尚可測量菩薩禪定智慧總
持辯才一切功徳不可量也阿難汝等捨
置菩薩所行是維摩詰一時所現神通之力
一切聲聞辟支佛於百千劫盡力變化所
不能作
爾時衆香世界菩薩來者合掌白佛言世尊
我等初見此土生下劣想今自悔責捨離
是心所以者何諸佛方便不可思議爲度
衆生故隨其所應現佛國異唯然世尊願
賜少法還於彼土當念如來佛告諸菩
薩有盡無盡解脱法門汝等當學何謂爲
盡謂有爲法何謂無盡謂無爲法如菩薩
者不盡有爲不住無爲何謂不盡有爲
謂不離大慈不捨大悲深發一切智心而
不忽忘教化衆生終不厭惓於四攝法常
念順行護持正法不惜躯命種諸善根
無有疲厭志常安住方便迴向求法不懈
説法無悋勤供諸佛故入生死而無所
畏於諸榮辱心無憂喜不輕未學敬學
如佛墮煩惱者令發正念於遠離樂不
以爲貴不著己樂慶於彼樂在諸禪定
如地獄想於生死中如園觀想見來求者
爲善師想捨諸所有具一切智想見毀戒
人起救護想諸波羅蜜爲父母想道品之
法爲眷屬想發行善根無有齊限以諸淨
國嚴飾之事成己佛土行無限施具足
相好除一切惡淨身口意生死無數劫意
而有勇聞佛無量徳志而不倦以智慧劍
破煩惱賊出陰界入荷負衆生永使解
脱以大精進摧伏魔軍常求無念實相智
慧行於世間法少欲知足於出世間求
之無厭而不捨世間法不壞威儀法
而能隨俗起神通慧引導衆生得念總持
所聞不忘善別諸根斷衆生疑以樂説辯
演法無礙淨十善道受天人福修四無量
開梵天道勸請説法隨喜讃善得佛音聲
身口意善得佛威儀深修善法所行轉勝
以大乘教成菩薩僧心無放逸不失衆
善行如此法是名菩薩不盡有爲何謂
菩薩不住無爲謂修學空不以空爲證
修學無相無作不以無相無作爲證修學
無起不以無起爲證觀於無常而不厭
善本觀世間苦而不惡生死觀於無我而
誨人不倦觀於寂滅而不永滅觀於遠
離而身心修善觀無所歸而歸趣善法
觀於無生而以生法荷負一切觀於無漏
而不斷諸漏觀無所行而以行法教化衆
生觀於空無而不捨大悲觀正法位而不
隨小乘觀諸法虚妄無牢無人無主無相
本願未滿而不虚福徳禪定智慧修如此
法是名菩薩不住無爲又具福徳故不
住無爲具智慧故不盡有爲大慈悲故不
住無爲滿本願故不盡有爲集法藥故
不住無爲隨授藥故不盡有爲知衆生病
故不住無爲滅衆生病故不盡有爲諸正
士菩薩以修此法不盡有爲不住無爲
是名盡無盡解脱法門汝等當學爾時彼
諸菩薩聞説是法皆大歡喜以衆妙華若
干種色若干種香散遍三千大千世界供
養於佛及此經法并諸菩薩已稽首佛足
歎未曾有言釋迦牟尼佛乃能於此善行
方便言已忽然不現還到彼國
　　維摩詰所説經見阿閦佛品第十二
爾時世尊問維摩詰汝欲見如來爲以何
等觀如來乎維摩詰言如自觀身實相觀
佛亦然我觀如來前際不來後際不去
今則不住不觀色不觀色如不觀色性
不觀受想行識不觀識如不觀識性非
四大起同於虚空六入無積眼耳鼻舌身
心已過不在三界三垢已離順三脱門具
足三明與無明等不一相不異相不自
相不他相非無相非取相不此岸不彼
岸不中流而化衆生觀於寂滅亦不永
滅不此不彼不以此不以彼不可以智
知不可以識識無晦無明無名無相無
強無弱非淨非穢不在方不離方非有
爲非無爲無示無説不施不慳不戒不
犯不忍不恚不進不怠不定不亂不智
不愚不誠不欺不來不去不出不入一
切言語道斷非福田非不福田非應供
養非不應供養非取非捨非有相非無
相同眞際等法性不可稱不可量過
諸稱量非大非小非見非聞非覺非知
離衆結縛等諸智同衆生於諸法無分
別一切無失無濁無惱無作無起無生
無滅無畏無憂無喜無厭無著無已有
無當有無今有不可以一切言説分別顯
示世尊如來身爲若此作如是觀以斯
觀者名爲正觀若他觀者名爲邪觀
爾時舍利弗問維摩詰汝於何沒而來生此
維摩詰言汝所得法有沒生乎舍利弗言
無沒生也若諸法無沒生相云何問言汝
於何沒而來生此於意云何譬如幻師幻
作男女寧沒生耶舍利弗言無沒生也汝
豈不聞佛説諸法如幻相乎答曰如是若
一切法如幻相者云何問言汝於何沒而來
生此舍利弗沒者爲虚誑法敗壞之相生
者爲虚誑法相續之相菩薩雖沒不盡善
本雖生不長諸惡是時佛告舍利弗有國
名妙喜佛號無動是維摩詰於彼國沒而
來生此舍利弗言未曾有也世尊是人乃
能捨清淨土而來樂此多怒害處維摩詰
語舍利弗於意云何日光出時與冥合乎
答曰不也日光出時即無衆冥維摩詰言
夫日何故行閻浮提答曰欲以明照爲之
除冥維摩詰言菩薩如是雖生不淨佛土
爲化衆生故不與愚闇而共合也但滅
衆生煩惱闇耳是時大衆渇仰欲見妙喜
世界無動如來及其菩薩聲聞之衆佛知一
切衆會所念告維摩詰言善男子爲此衆
會現妙喜國無動如來及諸菩薩聲聞之衆
衆皆欲見於是維摩詰心念吾當不起于
座接妙喜國鐵圍山川溪谷江河大海泉源
須彌諸山及日月星宿天龍鬼神梵天等宮
并諸菩薩聲聞之衆城邑聚落男女大小乃
至無動如來及菩提樹諸妙蓮華能於十方
作佛事者三道寶階從閻浮提至忉利天
以此寶階諸天來下悉爲禮敬無動如來
聽受經法閻浮提人亦登其階上昇忉利
見彼諸天妙喜世界成就如是無量功徳
上至阿迦膩吒天下至水際以右手斷取
如陶家輪入此世界猶持華鬘示一切
衆作是念已入於三昧現神通力以其右
手斷取妙喜世界置於此土彼得神通菩
薩及聲聞衆并餘天人倶發聲言唯然世尊
誰取我去願見救護無動佛言非我所爲
是維摩詰神力所作其餘未得神通者不
覺不知己之所往妙喜世界雖入此土
而不増減於是世界亦不迫隘如本無
異
爾時釋迦牟尼佛告諸大衆汝等且觀妙喜
世界無動如來其國嚴飾菩薩行淨弟子清
白皆曰唯然已見佛言若菩薩欲得如是
清淨佛土當學無動如來所行之道現此
妙喜國時娑婆世界十四那由他人發阿耨
多羅三藐三菩提心皆願生於妙喜佛土釋
迦牟尼佛即記之曰當生彼國時妙喜世
界於此國土所應饒益其事訖已還復本
處擧衆皆見佛告舍利弗汝見此妙喜世
界及無動佛不唯然已見世尊願使一切
衆生得清淨土如無動佛獲神通力如維
摩詰世尊我等快得善利得見是人親近
供養其諸衆生若今現在若佛滅後聞此經
者亦得善利況復聞已信解受持讀誦解説
如法修行若有手得是經典者便爲已得
法寶之藏若有讀誦解釋其義如説修行
即爲諸佛之所護念其有供養如是人
者當知即爲供養於佛其有書持此經卷
者當知其室即有如來若聞是經能隨喜
者斯人即爲取一切智若能信解此經乃
至一四句偈爲他説者當知此人即是受
阿耨多羅三藐三菩提記
　　維摩詰所説經法供養品第十三
爾時釋提桓因於大衆中白佛言世尊我
雖從佛及文殊師利聞百千經未曾聞此
不可思議自在神通決定實相經典如我解
佛所説義趣若有衆生聞是經法信解受
持讀誦之者必得是法不疑何況如説修
行斯人即爲閉衆惡趣開諸善門常爲諸
佛之所護念降伏外學摧滅魔怨修治菩
提安處道場履踐如來所行之迹世尊若
有受持讀誦如説修行者我當與諸眷屬
供養給事所在聚落城邑山林曠野有是經
處我亦與諸眷屬聽受法故共到其所其
未信者當令生信其已信者當爲作護佛
言善哉善哉天帝如汝所説吾助爾喜此
經廣説過去未來現在諸佛不可思議阿耨
多羅三藐三菩提是故天帝若善男子善女
人受持讀誦供養是經者即爲供養去來
今佛天帝正使三千大千世界如來滿中譬
如甘蔗竹𥯤稻麻叢林若有善男子善女人
或一劫或減一劫恭敬尊重讃歎供養奉諸
所安至諸佛滅後以一一全身舍利起七
寳塔縱廣一四天下高至梵天表刹莊嚴以
一切華香瓔珞幢幡伎樂微妙第一若一劫
若減一劫而供養之於天帝意云何其人
植福寧爲多不釋提桓因言多矣世尊彼
之福徳若以百千億劫説不能盡佛告天
帝當知是善男子善女人聞是不可思議解
脱經典信解受持讀誦修行福多於彼所以
者何諸佛菩提皆從是生菩提之相不可
限量以是因縁福不可量
佛告天帝過去無量阿僧祇劫時世有佛號
曰藥王如來應供正遍知明行足善逝世間
解無上士調御丈夫天人師佛世尊世界名
大莊嚴劫曰莊嚴佛壽二十小劫其聲聞僧
三十六億那由他菩薩僧有十二億天帝是
時有轉輪聖王名曰寶蓋七寳具足主四
天下王有千子端正勇健能伏怨敵爾時
寶蓋與其眷屬供養藥王如來施諸所安
至滿五劫過五劫已告其千子汝等亦當
如我以深心供養於佛於是千子受父王
命供養藥王如來復滿五劫一切施安其
王一子名曰月蓋獨坐思惟寧有供養殊過
此者以佛神力空中有天曰善男子法之
供養勝諸供養即問何謂法之供養天曰
汝可往問藥王如來當廣爲汝説法之供
養即時月蓋王子行詣藥王如來稽首佛
足却住一面白佛言世尊諸供養中法供
養勝云何爲法供養佛言善男子法供養
者諸佛所説深經一切世間難信難受微
妙難見清淨無染非但分別思惟之所能
得菩薩法藏所攝陀羅尼印印之至不退
轉成就六度善分別義順菩提法衆經之
上入大慈悲離衆魔事及諸邪見順因縁
法無我無人無衆生無壽命空無相無
作無起能令衆生坐於道場而轉法輪諸
天龍神乾闥婆等所共歎譽能令衆生入佛
法藏攝諸賢聖一切智慧説衆菩薩所行之
道依於諸法實相之義明宣無常苦空無我
寂滅之法能救一切毀禁衆生諸魔外道及
貪著者能使怖畏諸佛賢聖所共稱歎背
生死苦示涅槃樂十方三世諸佛所説若
聞如是等經信解受持讀誦以方便力爲
諸衆生分別解説顯示分明守護法故是
名法之供養又於諸法如説修行隨順十
二因縁離諸邪見得無生忍決定無我無
有衆生而於因縁果報無違無諍離諸
我所依於義不依語依於智不依識依
了義經不依不了義經依於法不依人
隨順法相無所入無所歸無明畢竟滅故
諸行亦畢竟滅乃至生畢竟滅故老死亦畢
竟滅作如是觀十二因縁無有盡相不
復起見是名最上法之供養
佛告天帝王子月蓋從藥王佛聞如是法
得柔順忍即解寶衣嚴身之具以供養佛
白佛言世尊如來滅後我當行法供養守
護正法願以威神加哀建立令我得降
魔怨修菩薩行佛知其深心所念而記之
曰汝於末後守護法城天帝時王子月蓋
見法清淨聞佛授記以信出家修集善
法精進不久得五神通逮菩薩道得陀
羅尼無斷辯才於佛滅後以其所得神通總
持辯才之力滿十小劫藥王如來所轉法
輪隨而分布月蓋比丘以守護法勤行精
進即於此身化百萬億人於阿耨多羅三
藐三菩提立不退轉十四那由他人深發聲
聞辟支佛心無量衆生得生天上天帝時
王寶蓋豈異人乎今現得佛號寶炎如來其
王千子即賢劫中千佛是也從迦羅鳩孫駄
爲始得佛最後如來號曰樓至月蓋比丘
即我身是如是天帝當知此要以法供養
於諸供養爲上爲最第一無比是故天帝
當以法之供養供養於佛
　　維摩詰所説經囑累品第十四
於是佛告彌勒菩薩言彌勒我今以是無
量億阿僧祇劫所集阿耨多羅三藐三菩提
法付囑於汝如是輩經於佛滅後末世之
中汝等當以神力廣宣流布於閻浮提無
令斷絶所以者何未來世中當有善男子
善女人及天龍鬼神乾闥婆羅刹等發阿耨
多羅三藐三菩提心樂于大法若使不聞
如是等經則失善利如此輩人聞是等經
必多信樂發希有心當以頂受隨諸衆生
所應得利而爲廣説彌勒當知菩薩有二
相何謂爲二一者好於雜句文飾之事二
者不畏深義如實能入若好雜句文飾事
者當知是爲新學菩薩若於如是無染無
著甚深經典無有恐畏能入其中聞已心
淨受持讀誦如説修行當知是爲久修道
行彌勒復有二法名新學者不能決定
於甚深法何等爲二一者所未聞深經聞
之驚怖生疑不能隨順毀謗不信而作是
言我初不聞從何所來二者若有護持解
説如是深經者不肯親近供養恭敬或時
於中説其過惡有此二法當知是爲新
學菩薩爲自毀傷不能於深法中調伏
其心彌勒復有二法菩薩雖信解深法猶
自毀傷而不能得無生法忍何等爲二一
者輕慢新學菩薩而不教誨二者雖解
深法而取相分別是爲二法
彌勒菩薩聞説是已白佛言世尊未曾有
也如佛所説我當遠離如斯之惡奉持如
來無數阿僧祇劫所集阿耨多羅三藐三菩
提法若未來世善男子善女人求大乘者當
令手得如是等經與其念力使受持讀誦
爲他廣説世尊若後末世有能受持讀誦爲
他説者當知皆是彌勒神力之所建立
佛言善哉善哉彌勒如汝所説佛助爾喜」
於是一切菩薩合掌白佛我等亦於如來滅
後十方國土廣宣流布阿耨多羅三藐三菩
提法復當開導諸説法者令得是經
爾時四天王白佛言世尊在在處處城邑聚
落山林曠野有是經卷讀誦解説者我當
率諸官屬爲聽法故往詣其所擁護其人
面百由旬令無伺求得其便者
是時佛告阿難受持是經廣宣流布阿難
言唯然我已受持要者世尊當何名斯
經佛言阿難是經名爲維摩詰所説亦名
不可思議解脱法門如是受持佛説是
經已長者維摩詰文殊師利舍利弗阿難
等及諸天人阿修羅一切大衆聞佛所説皆
大歡喜
維摩詰經卷下

