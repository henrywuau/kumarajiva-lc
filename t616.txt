禪法要解卷上
　姚秦三藏鳩摩羅什等
於長安逍遙園 　　譯　
行者初來欲受法時師問五衆戒淨已若婬
欲多者應教觀不淨不淨有二種一者惡厭
不淨二者非惡厭不淨何以故衆生有六種
欲一者著色二者著形容三者著威儀四者
著言聲五者著細滑六者著人相著五種欲
者令觀惡厭不淨著人相者令觀白骨人相
又觀死屍若壞若不壞觀不壞斷二種欲威
儀言聲觀已壞悉斷六種欲習不淨有二種
一者觀死屍臭爛不淨我身不淨死屍一等
無有異也如是觀己心生惡厭取是相已至
閑靜處若樹下若空舍以所取相自觀不淨
處處遍察繋心身中不令外出若心馳散還攝
縁中二者雖不眼見從師受法憶想分別
自觀身中三十六物不淨充滿髮毛爪齒涕
涙涎涶汗垢肪𦙽皮膜肌肉筋脈髓腦心肝
脾腎肺胃腸肚胞膽痰癊生藏膿血屎尿
諸蟲如是等種種不淨聚假名爲身自觀如
是所著外身亦如是觀若心厭惡婬欲心息
則已若心不息當勤精進呵責其心作是念
言老病死苦其爲至近命如電逝人身難
得善師難遇佛法欲滅如曉時燈有破定法
衆患甚多内諸煩惱外有魔民國土飢荒内
外老病死賊其力甚大壞習禪定我身可畏
於諸煩惱賊中未有微損於禪定法中未有所
得雖服法衣内實空虚俗人無異諸惡趣門
一切皆開諸善法中未入正定於諸惡法未
能必不爲惡我今云何著是屎嚢而生懈怠
不能精勤制伏其心如此弊身賢聖所呵不
淨可惡九孔流出而貪著此身與畜生同死
倶投黒闇甚所不應如是鞭心思惟自責
還攝本處又時亦復應令心悦作是念言佛
是一切智人直説道教易解易行是我大師
如是不應憂畏如依大王無有怖畏諸阿
羅漢所作已辦是我同伴已能伏心如奴衷
主心已調伏具種種果六通自在我亦應自
伏其心求得此事唯有此道無復異路如是
思惟已還觀不淨復自欣歡作是念言初習
道時諸煩惱風吹破我心我欲得道上妙
五欲尚不能壞何況弊者如長老摩訶目
揵連得阿羅漢道本婦將從伎樂盛自莊
嚴飾欲壞目連目連爾時説偈言
　　　　汝身骨幹立　皮肉相纒裹　　　　
　　　　不淨内充滿　無一是好物　　　　
　　　　韋嚢盛屎尿　九孔常流出　　　　
　　　　如鬼無所直　何足以自貴　　　　
　　　　汝身如行厠　薄皮以自覆　　　　
　　　　智者所棄遠　如人捨厠去　　　　
　　　　若人知汝身　如我所厭惡　　　　
　　　　一切皆遠離　如人避屎坑　　　　
　　　　汝身自嚴飾　華香以瓔珞　　　　
　　　　凡夫所貪愛　智者所不惑　　　　
　　　　汝是不淨聚　集諸穢惡物　　　　
　　　　如莊嚴厠舍　愚者以爲好　　　　
　　　　汝脅肋著脊　如椽依棟住　　　　
　　　　五藏在腹内　不淨如屎篋　　　　
　　　　汝身如糞舍　愚夫所保愛　　　　
　　　　飾以珠瓔珞　外好如畫瓶　　　　
　　　　若人欲染空　終始不可著　　　　
　　　　汝欲來嬈我　如蛾自投火　　　　
　　　　一切諸欲毒　我今已滅盡　　　　
　　　　五欲已遠離　魔網已壞裂　　　　
　　　　我心如虚空　一切無所著　　　　
　　　　正使天欲來　不能染我心
行者如是思惟決定堅固住心本縁不畏衆
欲若利根者一心精勤遠至七日心得定
住中根者乃至三七鈍根者久久乃得如
攅酪成酥必可得也若不任習行是身雖
復久習種種方喩空無所得譬如攅水終不
成酥問曰何事不中答曰若犯禁戒不可懺
者若邪見不捨若斷善根及三覆障所謂厚
利煩惱五無間罪三惡道報如是等罪不應
習行又摩訶衍中菩薩利根有實智慧福徳
因縁不同其事若不任習行當誦經修福起
塔供養説法教化行十善道問曰云何當知
得一心相答曰心住相者身軟輕樂瞋恚愁
憂諸惱心法皆已止息心得快樂未曾所
得勝於五欲心淨不濁故身有光明如清淨
鏡光現於外如明珠在淨水中光明顯照行
者見是相己心安喜悦譬如渇人掘地求水
已見濕泥得水不久行者如是初習行時如
掘乾土久而不止得見濕相自知不久當得
禪定一心信樂精勤攝心轉入深定作是念
已毀訾五欲見求欲者甚爲可惡如人見狗
不得好食而噉臭糞如是種種因縁呵欲
爲過心生憐愍受五欲者自心有樂而
不知求反更外求不淨罪樂行者常應精進
晝夜集諸善法助成禪定諸障禪法令心遠
離集諸善法者觀欲界無常苦空無我如
病如瘡如癰如箭入心三毒熾燃起諸鬪諍
嫉妬烟相甚爲惡厭如是觀者是名初習禪
法若習法時中間或有五蓋覆心即應除滅
如黒雲翳日風力破散若婬欲蓋起心念五
欲即應思惟我今在道自捨五欲云何復念
如人還食其吐此是世間罪法我今學道
除剃鬚髮被著法衣盡其形壽五欲情願
永離永斷云何還復生著甚非所宜即令除
滅如賊毒蛇不令入室以其爲禍甚深重
故復次五欲之法衆惡住處無有反復初時
尚可久後欺誑受諸苦毒嫉妬恚怒無惡不
作如嚢盛衆刀以手抱觸左右傷壞復次設
得五欲猶不厭足若無厭足則無有樂如渇
飮漿未及除渇不得有樂猶如掻疥其患未
差不可爲樂復次欲染其心不見好醜不
畏今世後世罪報以是之故除却婬欲已却
婬欲或生瞋惱瞋惱心生即應除却衆生可
念處胎已來無時不苦衆苦備具云何更増
其惱如人臨欲刑戮何有善人重増苦痛
又復行道之人應捨吾我愛慢等結雖不障
生天而行道之人尚不生念何況瞋恚拔樂
根本復次如水沸動不見面像瞋恚心生不
識尊卑父母師長乃至不受佛教瞋爲大病
殘害無道猶如羅刹當以思惟慈心消滅瞋
恚婬欲瞋恚既止若得禪定則爲快樂若未
得禪樂情散愁憒心轉沈重瞪𭿃不了即
知睡眠害心之賊尚破世利何況道事睡眠
法者與死無異氣息爲別如水衣覆水不覩
面像睡眠覆心不見好醜諸法之實亦復如
是即時除却應作是念諸煩惱賊皆欲危害
何可安眠如對賊陣鋒刃之間不應睡眠
未離老病死患未脱三惡道苦於道法中乃
至暖法未有所得不應睡眠作是念已若睡
猶不止即應起行冷水洗面瞻視四方仰
觀星宿念於三事除滅睡眠不令覆心一者
怖畏當自思惟死王大力常欲爲害念死甚
近如賊疾來無可恃怙又如拔刀臨項睡則
斬首二者欣慰當作是念佛爲大師所有妙
法未曾有也我以受學自幸欣慶睡心即
滅三者愁憂當復念言後世展轉受身經歴
苦痛毒害無邊無量如是種種因縁呵睡眠
法如是思惟睡眠則止若掉悔蓋起應作是
念世人欲除憂求歡喜故而生掉戲今我苦
行坐禪求道云何自恣放心掉戲甚所不應
佛法所重攝心爲本不應輕躁縱心自放如
水波動不見面像掉戲動心不見好醜悔如
禪度中説問曰貪欲恚疑各別爲蓋何故
睡眠掉悔二合爲蓋答曰睡雖煩惱勢力
微薄眠不助成則不覆心掉戲無悔不能成
蓋以是故二合爲蓋譬如以繩繋物單則無
力合而能繋復次睡眠心法因睡心重以心
重故身亦倶重因睡微覆眠覆轉増遮壞道
法是故二合爲蓋眠既覺已心不專一馳
念五欲行諸煩惱是名爲掉譬如獼猴得出
羈閉自恣跳躑戲諸林木掉亦如是已念五
欲行諸結使身口意失而生憂悔作是念言
不應作而作應作而不作是故掉悔相因二
合爲蓋問曰作惡能悔不應爲蓋答曰如犯
戒自悔從今以往不復更作如是非蓋若心
作罪常念不息憂惱亂心故名爲蓋如是種
種因縁呵掉悔蓋繋心縁中若心生疑即應
令滅所以者何疑之爲法非如愛慢今世不
生歡心後世令墮地獄有疑遮諸善法如
岐路猶豫不知那進便自止息行者如是本
所習法疑不復進即知疑患遮覆正道當疾
除却復作是念佛爲一切智人分別諸法是
世間法是出世間法是善是不善是利是害
了了分明今但受行不應生疑當隨教法不
應拒違復次佛法妙者修定智慧如實如
法我無是智云何自心籌量諸法如人手執
利器乃可與賊相禦若無所執而對強敵反
以爲害我今未得修定智慧云何欲籌量諸
法實相是不應然復次外道非佛弟子故應
生疑我是弟子云何於佛而復生疑佛常毀
訾疑患是覆是蓋是遮是礙自誑之法如
人既知刺客即應除避疑亦如是誑惑行
者欲與疑慧而礙實智譬如病疥掻之轉
多身壞増劇良醫授藥疥痒自止行者如是
種種諸法而生疑想隨事欲解疑心轉多是
以佛教直令斷疑疑生即滅如是種種呵
疑當疾除却行者如是思惟除捨五蓋集諸
善法深入一心斷欲界煩惱得初禪定如佛
經説行者離欲惡不善法有覺有觀離生喜
樂入初禪問曰得初禪相云何答曰如先
以正念呵止五欲未得到地身心快樂柔和
輕軟身有光明得初禪相轉復増勝色界四
大遍滿身故柔和輕軟離欲惡不善一心定
故能令快樂色界造色有光明相是故行者
見妙光明照身内外行者如是心意轉異瞋
處不瞋喜處不喜世間八法所不能動信敬
慚愧轉多増倍於衣服飮食等心不貪著但
以諸善功徳爲貴餘者爲賤於天五欲尚不
繋心何況世間不淨五欲得初禪人有如是
等相復次得初禪時心大驚喜譬如貧者卒
得寶藏心大歡喜作是念言初夜中夜後夜
精勤苦行習初禪道今得果報如實不虚妙
樂如是而諸衆生狂惑頑愚沒於五欲不淨
非樂甚可憐愍初禪快樂内外遍身如水
漬乾土内外霑洽欲界身分受樂不能普
遍欲界婬恚諸火熱身入初禪池涼樂第一
除諸熱惱如大熱極入清涼池既得初禪念
本所習修行道門或有異縁所謂念佛三昧
或念不淨慈心觀等所以者何是行思力令
得禪定轉復深入本觀倍増清淨明了行者
得初禪已進求二禪若有漏道於二禪邊地
厭患覺觀如欲界五欲五蓋令心散亂初禪
覺觀惱亂定心亦復如是若無漏道離初禪
欲即用無漏初禪呵責覺觀問曰如初禪結
使亦能亂心何故但説覺觀答曰初禪結
使名爲覺觀所以者何因善覺觀而生愛著
是故結使亦名覺觀始得初禪未有餘著
復次本未曾得覺觀大喜以大喜故壞敗定
心以破定故先應除捨復次欲入甚深二禪
定故除却覺觀爲大利故而捨小利如捨欲
界小樂而得大樂問曰但説覺觀應滅不
説初禪煩惱耶答曰覺觀即是初禪善覺觀
也初禪愛等亦名覺觀以惡覺觀障二禪道
是故宜滅以善覺觀能留行者令心樂住是
故皆應當滅尋復思惟知惡覺觀是爲眞賊
善覺觀者雖似親善亦復是賊奪我大利故
當進求滅二覺觀覺觀惱亂如人疲極安眠
衆音惱亂是故行者滅此覺觀已求二禪
譬如風土能濁清水不見面像欲界五欲濁
心如土濁水覺觀亂心如風動水以覺觀滅
故内得清淨無覺無觀定生喜樂入於二禪
問曰云何是二禪相答曰經中説言滅諸覺
觀若善若無記以無覺觀動故内心清淨如
水澄靜無有風波星月諸山悉皆照見如是
内心清淨故名賢聖默然三禪四禪雖皆默
然以二禪初得爲名有覺觀語言因縁因縁
初滅故得名默然定生喜樂妙勝初禪初禪
喜樂從離欲生此中喜樂從初禪定生問曰
二禪亦離初禪結使何以不言離生答曰雖
復離結但依定力多故以定爲名復次言
離欲者則離欲界言離初禪未離色界是故
不名離生如是等是二禪相行者既得二禪
更求深定二禪定有煩惱覆心所謂愛慢邪
見疑等壞破定心是二禪賊遮三禪門是故
當求斷滅此患以求三禪問曰若爾者佛何
以故説離喜行捨得入三禪答曰得二禪
大喜喜心過差心變著喜生諸結使以是故
喜爲煩惱之本又復諸結使無有利益不應生
著喜是悦樂甚爲利益滯著難捨以是故
佛説捨喜得入三禪問曰五欲不淨罪喜
則應當捨是喜淨妙衆生所樂云何言捨答
曰先已答生著因縁則是罪門復次若不捨
喜則不能得上妙功徳以是故捨小得大有
何過也行者進求三禪觀喜知患憂苦因縁
所可喜樂無常事變則生憂苦復次喜爲麁
樂今欲捨麁而求細樂故言離喜更入深定
求異定樂云何三禪相滅喜捨此妙喜心不
悔念知喜爲害譬如人知婦是羅刹則能捨
離心不悔念喜爲狂惑麁法非妙第三禪身
受樂世間最樂無有過者聖所經由能受能
捨無喜之樂以念巧慧身則遍受入於三
禪問曰此説一心念慧初禪二禪何以
不説答曰第三禪者身遍受樂心行捨法不
令心著分別好醜故言一心念慧復
次三禪中有三過一者心轉細沒二者心大
發動三者心生迷悶行者常應一心念此三
過若心沒時以精進智慧力還令心起若大
發動則應攝止若心迷悶應念佛妙法還令
心喜常當守護治此三心是名一心行樂
者入第三禪問曰如經第三禪中二時説
樂何等爲二樂答曰前説受樂後説快樂
問曰有三種樂受樂快樂無惱樂以何樂故
三禪名爲第一之樂答曰三樂上妙皆勝下
地但以受樂第一説名樂地究竟盡故餘二
樂者上地猶有此中不以爲名問曰喜樂無
喜樂有何差別答曰樂受有二種一者喜
根二者樂根喜根喜樂初禪二禪所攝樂根
無喜樂三禪所攝復次欲界初禪樂受麁者
名樂根細者名爲喜根二禪三禪樂受麁
者爲喜根細者爲樂根譬如熱極得清冷水
持洗手面是名爲喜入大涼池擧身沐浴是
名受樂行者如是初禪覺觀故樂不遍身
二禪大喜驚故不能遍身三禪無障礙故樂
遍其身是名差別復次樂受有四種欲界六
識相應樂名爲喜根亦名樂根初禪四識相
應樂名爲樂根亦名喜根二禪意識相應樂
受名爲喜根三禪離喜故意識相應樂受
名爲樂根行者既得三禪知上三樂一心守
護常恐畏忘失則爲是惱是故樂復爲患
當求離樂譬如人求富貴之樂求時既苦得
時無厭則復爲苦得已守護亦復爲苦有人
以求樂爲苦故捨或有得樂無厭覺苦故捨
或有既得守護爲苦故捨行者患樂亦如是
求初禪樂以覺觀惱亂故捨二禪大喜動故
捨三禪知樂無常難守故捨以是故當捨此
樂求於四禪安隱之地問曰行者依禪定樂
捨於欲樂今依何等而捨禪樂若捨禪樂得
何利益答曰行者依於涅槃樂能捨禪樂
得三利故所謂羅漢辟支佛佛道是故捨
禪定樂行於四禪安隱快樂以三乘道隨意
而入涅槃問曰云何知是第四禪相答曰如
佛説四禪相若比丘斷樂斷苦先滅憂喜不
苦不樂護念清淨入第四禪問曰斷三禪樂
應爾離欲時已斷苦今何故復言斷苦答
曰有人言斷有二種一別相斷二總相斷
如須陀洹以道比智總斷一切見諦結使是
事不然何以故佛説斷苦斷樂先滅憂喜
若欲界苦應説先斷苦憂喜而不説者以是
故知非欲界苦以三禪樂無常相故則能生
苦是故説斷苦又如佛説樂受時當觀是苦
於三禪樂生時住時爲樂滅時爲苦以是故
言斷樂斷苦先滅憂喜者欲界中憂初二禪
喜者問曰欲界中有苦有憂離欲時滅何
以但説斷憂不説斷苦答曰離欲時雖斷二
事憂根不復成就苦根成就以成就故不得
言滅問曰若三禪中樂生住時樂滅時爲苦
今説初禪二禪中喜何獨不爾答曰佛經所
説離三禪時斷樂斷苦無滅憂喜初禪二
禪不作是説問曰佛何因縁不作是説答曰
三禪中樂於三界中受樂最妙心所著處以
其著故無常生苦以喜麁故不能遍身雖復
有失不大生憂以是故佛經不説也不苦不
樂者第四禪中雖有不苦不樂受捨者捨三
禪樂行不苦不樂受不憶不悔念清淨者以
滅憂喜苦樂四事故念清淨問曰上三禪中
不説清淨此中何以獨説答曰初禪覺觀亂
故念不清淨譬如露地風中然燈雖有脂炷
以風吹故明不得照二禪中雖一識攝以喜
大發故定心散亂是故不名念清淨三禪中
著樂心多亂此禪定故不説念清淨四禪中
都無此事故言念清淨復次下地雖有定心
出入息故令心難攝是中無出入息故心則
易攝易攝故念清淨復次第四禪名爲眞禪
餘三禪者方便階梯是第四禪譬如山頂餘
三禪定如上山道是故第四禪佛説爲不動
處無有定所動處故有名安隱調順之處
是第四禪相譬如善御調馬隨意所至行者
得此第四禪欲行四無量心隨意易得欲修
四念處修之則易欲得四諦疾得不難欲入
四無色定易可得入欲得六通求之亦易何
以故第四禪中不苦不樂捨念清淨調柔隨
意如佛説喩金師調金洋錬如法隨意作
器無不成就問曰行者云何得慈心無量答
曰行者依四禪已念一城衆生願令得樂如
是一國土一閻浮提四天下小千國土二千國
土三千大千國土乃至十方恒河沙等無量
無邊衆生慈心遍覆皆願得樂譬如水劫盡
時消水火珠滅不復現大海龍王心大發動
從念生水出海盈漫及天澍雨遍滿天下
是時天地彌漫無不充溢行者亦爾以大慈
水滅瞋恚消慈火珠慈水發溢漸漸廣大遍
至無量無邊衆生悉蒙潤澤常出不斷或聽
説法増益慈心譬如大雨無不周普行者慈
念衆生令得世間清淨之樂亦以所得禪定
快樂持與衆生亦以涅槃苦盡之樂乃至諸
佛第一實樂願與衆生以慈力故悉見十
方六道衆生無不受樂問曰如阿毘曇説何
等是慈三昧觀一切衆生悉見受樂又經中
説慈心三昧遍滿十方皆見受樂云何但言
願令衆生得樂答曰初習慈心願令得樂深
入慈心三昧已悉見衆生無不受樂如鑚
燧出火初然細軟乾草火勢轉大濕木山林
一時倶然慈亦如是初入觀時見人受樂願
與苦者慈力轉成悉見得樂問曰衆生實無
得者云何皆見得樂而不顛倒答曰定有二
種一者觀諸法實相二者觀法利用譬如眞
珠師一者善知珠相貴賤好醜二者善能治
用或有知相而不能用或有治用而不知
相或有知相亦能治用行者如是賢聖未離
欲者能觀法相四眞諦等而不能用不行四
無量故如凡夫離欲行諸功徳能有利用生
四無量心不能觀實相故如倶解脱阿羅漢
等能觀實相具禪定故生四無量四無量者
得解之法以利用故非爲顛倒復次佛法之
實無有衆生云何觀苦者爲實樂者爲倒
所謂顛倒無衆生中而著我相若常若無
常若邊若無邊等是爲顛倒行慈之人知衆
生假名如輪等和合名之爲車是故行者慈
心清淨則非顛倒復次若無衆生以爲實者
衆生受樂應是顛倒而有衆生無衆生皆爲
是邊不應但有衆生以爲顛倒復次慈三昧
力故行者皆見衆生無不得樂如一切入觀
禪定力故於縁境界轉青作赤何況衆生皆
有樂相而不見也如貴賤　貧富禽獸之屬各
自有樂互相憐愍貴者之患貧者所無貧者
之患貴者所無問曰餘道可爾地獄云何答
曰地獄衆生亦有樂分遠見刀山灰河皆謂
林水而生樂想見樹上女人亦生樂想又
我心顛倒故愛樂其身若欲殺時逃避啼哭
請求獄卒願見放捨若語赦汝得脱此苦
心亦可樂如是之等皆有樂分又復神通力
故行慈之心種種教化令衆生得樂或隨
所有而能與之及身口行助成利益如諸佛
菩薩深心愛念壞諸惡趣實令衆生得種種
樂以是故不但願與亦實令得樂問曰行
慈者得何功徳答曰行慈者諸惡不能加如
好守備外賊不害若欲惱害反自受患如人
以掌拍矛掌自傷壞矛無所害五種邪語
不能壞心五種者一妄語説過二惡口説過
三不時説過四惡心説過五不利益説過
譬如大地不可破壞種種瞋惱讒謗等不能
毀也譬如虚空不受加害心智柔軟猶若天
衣復次行者入慈虎狼毒獸蛇蚖之屬皆不
能害如入牢城無能傷害得如是等無量功
徳問曰慈徳如是何者名慈法答曰愛念
衆生皆見受樂是心相應法行陰所攝名爲
慈法或色界繋或不繋心數法心共生
隨心行非色法非是業業相應業共生隨
業行非報生是應修得修行修應證身證
慧證或思惟斷或不斷或有覺有觀或無覺
有觀或無覺無觀或有喜或無喜或有出入
息或無出入息或賢聖或凡夫或樂受相應
或不苦不樂受相應非道品先縁相後縁法
在四禪亦餘地縁無量衆生故名爲無量清
淨故慈念故憐愍利益故名爲梵行梵乘
能到梵世名爲梵道是過去諸佛常所行道
問曰云何修習慈心答曰若行者作是念
我除剃鬚髮不在飾好破憍慢相若稱此者
宜應行慈今著染衣當應行慈令心不染食
他之食不虚受施如經所説若有比丘漸
修慈心則隨佛教如是不虚食人信施復次
若出家若在家行者作是念慈心力故於惡
世中安隱無患於破法衆中獨隨法行於熱
煩惱令心清冷如近聚落有涼清池復次行
慈力故怨家毒害不能復害如著革屣刺
不能傷行者處於欲界多瞋怒害鬪諍怨毒
種種諸害慈心力故無能傷損譬如力士著
金剛鎧執持利器雖入大陣不能傷壞復次
是慈能利益利益三種人凡夫行慈除諸
瞋恚得無量福生於淨果世間福徳無過
是者求聲聞辟支佛者欲界多瞋慈力能破
及餘煩惱則亦隨滅得離欲界漸出三界如
佛所説慈心共倶近修七覺大乘發心爲度
衆生以慈爲本如是慈心於三種人無量利
益又習慈初門又十六行令速得慈又使
牢固亦常修行一者持戒清淨二者心不悔
三者善法中生喜四者快樂五者攝護五情
六者念巧便慧七者身離心離八者同行共
住九者若聽若説隨順慈法十者不惱亂他
人十一者食知自節十二者少於睡眠十
三者省於言語十四者身四威儀安隱適意
十五者所須之物隨意無乏十六者不戲論諸
法行是十六法助慈三昧悲者觀衆生苦如
地獄餓鬼畜生世間刑徒飢寒病苦等取其
苦相故悲心轉増乃至樂人皆見其苦問曰
云何以樂爲苦答曰樂是無常樂無厭足從
因縁生念念生滅無有住時以是故苦復次
如欲天受樂如狂如醉無所別知死時乃覺
色無色界衆生於深禪定愛味心著命終
隨業因縁還復受報如是衆生當有何樂於
地獄三惡道是舊住處天上人中猶如客住
暫得止息以是因縁故佛但説苦諦無有樂
諦是故一切衆生無不是苦衆生可愍不知
實苦於顛倒中而生樂想今世後世受種種
憂惱而無厭心雖暫得離苦還復求樂作諸
苦事如是思惟見諸衆生悉皆受苦是爲悲
心餘悲心義如摩訶衍論四無量中説喜者
行人知諸法實相觀苦衆生皆爲樂相觀樂
衆生皆爲苦相如是諸法無有定相隨心力
轉若諸法無有一定相者成阿耨多羅三藐
三菩提尚無有難何況餘道隨意可得故心
生歡喜復次行者作是念我因少持戒精進
等便得離欲逮諸禪定無量功徳念諸善功
徳故心生歡喜譬如賈客齎持少物百千倍
利心大歡喜復作是念如是法利皆由佛恩
佛自然得道與人演説隨教修行得如是利
益是時心念十方諸佛身有金色相好莊嚴
及十力等無量功徳法身因是念佛心生歡
喜復次佛法於九十六種道中最爲第一能
滅諸苦能趣常樂心生歡喜又復分別三種
佛法一者涅槃無量常相是究竟不壞法
二者涅槃方便八直聖道三者十二部經宣
示八道如是念法心生歡喜復次能知如是
實相行於正道離諸邪徑是爲正人所謂佛
弟子衆於一切衆中最爲第一自思惟言我
已在此衆中是我眞伴彼能益我以是因縁
故心生歡喜願令衆生悉皆歡喜定力轉成
故悉見衆生皆得是喜捨者行人如小懈極
心暫止息但觀衆生一相不觀苦樂喜相猶
如小兒若常愛念憍恣敗壞若常苦切怖畏
羸痩是故有時放捨不愛不憎行者如是若
常行慈喜心則放逸以喜樂多故若常行悲
心則生憂惱以念苦多故是故行捨莫令苦
樂有過復次行者入道得禪定味分別衆生
好醜是善是不善善者恭敬愛念不善者則
生輕慢如人得大珍寶輕慢貧者見有寶者
恭敬愛念破是二相故而行捨心如經中説
修行慈心除破瞋恚修行悲心除惱衆生修
行喜心除破愁憂修行捨心除破憎愛但觀
衆生得解脱故隨心所作如人觀林不觀樹
也又如世人寒時得温熱時得涼資生隨意
者是名爲樂若得官位寶藏歌舞戲笑是
名爲喜若失此衆事者是名憂苦若無此
三事者是名爲捨行者亦如是具有四心
自身受樂願及衆生心既柔軟見一切衆生
悉得是樂又復見諸天上世間豪貴取其樂
相願及衆生心既柔軟見一切衆生悉得是
樂修行慈時心生大喜以此大喜願與衆生
或從定起禮佛法衆讃歎供養亦得心喜願
與衆生及取外喜願與衆生或時自見其苦
老病憂惱飢寒困苦欲令衆生離是苦惱我
能分別籌量心忍猶尚苦惱何況衆生無有
智慧忍受衆苦何得不惱則生悲心復見外
人刑戮鞭撻又聞經説惡道苦痛取是苦相
觀一切皆苦而生悲心捨者自捨憎愛亦
觀衆生無有憎愛及取外衆生受不苦不樂
者從第四禪乃至非有想非無想處及欲界
無苦無樂時取是相已觀一切衆生亦都如
是無苦無樂復次如貴人唯有一子愛念甚
重心常慈愍世間諸樂願令悉得自能得
者亦皆與之其子或時遭諸惱患父甚悲念
若子從因得免其父大喜心生喜已即便
放捨任子自長父得休息行者如是於四無
量心中觀諸衆生亦如子想隨己所有樂事
及取世間種種諸樂願令得之慈定力故悉
見一切皆是樂者行人從慈心起若見衆生
受諸苦痛取是相已而生悲心悲心力故見
諸衆生悉皆受苦見受苦已願令衆生皆離
是苦從悲三昧起若見衆生受樂得道入涅
槃者取是相已而生喜心欲令彼得而彼
自得心識柔軟悉見衆生皆得歡喜從此定
起見衆生不苦不樂者不憂不喜者取是相
已而生捨心願令衆生不苦不樂不憂不喜
以善修捨定力故悉見衆生不苦不樂不憂
不喜得離煩惱熱復次若衆生有諸過釁
捨而不問若恭敬愛著不以爲喜是爲捨心
如是等四無量義如摩訶衍中説
禪法要解卷上
　　淨觀者三品或初習行或已習行或久習
行若初習行當教言破皮却不淨當觀白
骨人繋意在觀不令外意外念諸縁攝之
令還若已習行當教言心却皮肉具觀
頭骨不令外念外念諸縁攝之令還若人
習行却身中一寸皮肉繋意五處頂上額
上眉間鼻端心處如是等處住意在骨不
令外念外念諸縁攝之令還當復觀心若
心疲極捨諸外想注念在縁譬如獼猴被
繋在柱終日馳走鎖常攝還極乃休息所
縁如柱念則如鎖心喩獼猴亦如乳母
常觀小兒不令墮落行者觀心亦復如是
漸漸制心令住縁處若心久住是應禪法
若得禪定即有三相身悉和悦柔軟輕便
白骨流光猶如白珂心得靜住是爲淨觀
是時便得色界中心是名初學禪法門若
定得勝心則不如制之令住是名一心
若能一寸中住便得遍却不得但觀赤骨
人得此觀已棄赤骨人觀白骨人不令外
念外念諸縁攝之令還心若清淨住於骨
觀骨邊白光遍身中出如天清明日光極
淨此光既出以心目觀了了見之因光力
故見骨人中相似諸心心相應法生滅如
毘瑠璃筒中水流是時心息得樂婬人欲
樂不足喩也外身觀亦復如是如是一身
觀次第轉多乃至閻浮提復從一閻浮提
還至一寸心得自住是爲不淨中淨三昧
門復次此身空骨以薄皮覆有何可樂甚
可患也

禪法要解卷下
　姚秦三藏鳩摩羅什等
於長安逍遙園　　　譯　
若行者欲求虚空定當作是念色是種種
衆苦具如鞭杖割截殺害飢寒老病苦等皆
由色故思惟如是則捨離色得虚空處問曰
行者今以色爲身云何便得捨離答曰諸煩
惱是色因縁又能繋色是煩惱滅故則名離
色復次習行破色虚空觀法則得離色復次
如佛所説比丘觀第四禪五陰如病如癰如
瘡如刺無常苦空無我如此等觀則離第四
禪五陰以餘陰隨色故但言離色所以者
何色究竟盡故復次行者觀色分分破裂則
無有色如身有分頭足肩臂等各各異分則
無有身如頭眼耳鼻舌口鬚髮骨肉等分
分令異則無有頭如眼者四大四塵身根眼
根十事和合白黒等肉團名爲眼各各分別
則無有眼地等諸分各亦如是問曰眼根四
大所造不可定色云何分別答曰四大及
四大造淨色和合故名爲眼若除是色則無
有眼又此淨色雖不可見以有對故有分有
分故無眼復次能見色者是名爲眼若除四
大及四大造色則無眼若無眼能見色者耳
亦應爲眼若眼是色法一切色法有處有分
故應可分別若可分別則爲多眼若言四大
所造衆微塵爲眼者不應一眼若都非眼亦
無一眼若言微塵爲眼者是亦不然何以故
若微塵有色則有十方不名爲微塵若非色
者則不名爲眼復次微塵體定有四分色香
味觸是眼非四事何以故眼是内入攝四
爲外入攝以是故不得以諸微塵爲眼如佛
説衆事和合見色假名爲眼無有定實耳鼻
舌皮肉骨等亦如是破是爲破内身相外色
宮殿財物妻子等亦皆如是分別破如佛告
羅陀從今日當破散色壞裂色令無有色能
如是分別是名離色復次如佛説若比丘欲
離色度一切色相滅一切對相不念一切異
相入無量虚空處度一切色相者是可見色
滅一切對相者是有對不可見色不念一切
異相者不可見無對色復次度一切色相者
青黄赤白紅紫等種種色相滅有對者聲香
味觸等不念一切異相者大小長短方圓遠
近等如是離一切色相得入虚空處復次行
者繋心身内虚空所謂口鼻咽喉眼耳胸腹
等既知色爲衆惱空爲無患是故心樂虚空
若心在色攝令在空心轉柔軟令身中虚空
漸漸廣大自見色身如藕根孔習之轉利見
身盡空無復有色外色亦爾内外虚空同爲
一空是時心縁虚空無量無邊便離色想安
隱快樂如鳥在瓶瓶破得出翺翔虚空無所
觸礙是名初無色定行者如虚空中受想行
識如病如癰如瘡如刺無常苦空無我更求
妙定則離空縁所以者何知是心所想虚空
欺誑虚妄先無今有已有還無既知其患是
虚空從識而有謂識爲眞但觀於識捨於空
縁習於識觀時漸見識相相續而生如流
水燈焔未來現在過去識識相續無邊無量
問曰何以故佛説識處無邊無量答曰識能
遠縁故無邊無邊法縁故無邊復次先縁虚
空無邊若破無邊虚空識應無邊行者心柔
軟故能令識大乃至無邊是名無邊識處問
曰是識處具有四陰何以故但説識處答
曰一切内法識爲其主諸心數法皆隨屬
識若説識者則説餘事復次欲界中色陰爲
主色界中受陰爲主虚空處識處識陰爲主
無所有處想陰爲主非想非非想處行陰爲
主復次三法身心心數法欲界色界以身爲
主心隨身故若無身已心力獨用心有二分
一分縁空一分自縁是故應有二處空處識
處但初破色故虚空受名破虚空故獨識爲
名心數法亦有二分一分想一分行是故
亦應有二處想無所有處行非想非非想處
復次縁識故得離虚空處以是故雖有餘陰
但識受名
行者得識處已更求妙定觀識爲患如上説
復次觀識如幻虚誑屬諸因縁而不自在有縁
則生無縁則滅識不住情亦不住縁亦不住
中間非有住處非無住處識相如是世尊説
言識如幻也行者如是思惟已得離識處復
次行者作是念如五欲虚誑色亦如是如色
虚誑虚空亦爾虚空虚誑識相亦爾是皆虚
誑而衆生惑著即謂諸法空無所有是安隱
處作是念已即入無所有處問曰虚空處無
所有處有何差別答曰前者心想虚空爲縁
此中心想無所有爲縁是爲差別行者入無
所有處已利根者覺是中猶有受想行識厭
患如先説鈍根者則不能覺復次離無所有
處因縁有三見有見無見非有見非無見有
見從欲界乃至識處無見即是無所有處非
有非無見非想非非想處是無見應當捨離
何以故非想非非想雖細尚應捨離何況
無所有處作是念已離無所有處問曰如
佛法中亦有空無所有若是爲實云何言邪
見應當捨離答曰佛法中爲用破著故説不
以爲實無所有處謂爲是實邪見愛著故是
中衆生受定果報已隨業因縁復受諸報以
是故應捨名雖相似其實各異復次行者作
是念一切想地皆麁可患如病如癰如瘡如
箭無想地則是癡處今寂滅微妙第一處所
謂非想非無想處如是觀已則離無所有處
想地即入非有想非無想處問曰是中爲有
想爲無想答曰是中有想問曰若有想者
何以但下七地名爲想定耶答曰此地中想
微細不利想用不了故不名爲想行者心謂
是處非有想非無想是故佛隨其本名説是
名非有想非無想處鈍根者不覺是中有四
陰便謂涅槃安隱之處生増上慢壽八萬劫
已還墮諸趣是中四陰雖微深妙利根者則
能覺知覺知已患厭作是念此亦和合作法
因縁生法虚誑不實如病如癰如瘡如箭無
常苦空無我亦是後生因縁應當捨離以其
患故當學四諦問曰捨餘地時何以不言學
四諦答曰前以説如病如癰如瘡如箭無常
苦空無我便爲略説四諦但未廣説復次
餘地無遮無難凡夫有漏道亦能過故而此
世間之頂唯有聖人學無漏道乃能得過譬
如繩繋鳥脚初雖得去繩盡攝還凡夫人亦
如是雖過餘地魔王不以爲驚若過有頂之
地魔王大驚如繩斷鳥去以是故離餘地時
不説四諦有頂地是三界之要門欲出要門
當學四諦問曰云何爲四諦答曰苦諦集諦
滅諦道諦苦有二種一者身苦二者心苦集
亦二種一者使二者惱纒滅亦二種一者有
餘涅槃二者無餘涅槃道亦二種一者定二
者慧復次苦諦有二種一者苦諦二者苦聖
諦苦諦者惱相故所謂五受陰名爲苦諦苦
聖諦者以知見故修道是名苦聖諦集諦有
二種一者集諦二者集聖諦集諦者出生相
所謂愛等諦煩惱名爲集諦集聖諦者以斷
故修道是爲集聖諦滅諦有二種一者滅諦
二者滅聖諦滅諦者寂滅相所謂四沙門果
是名滅諦滅聖諦者以證故行道是爲滅聖
諦道諦有二種一者道諦二者道聖諦道諦
者出到相所謂八正道是名爲道諦道聖
諦者以修故行道是爲道聖諦復次諦有
二種總相別相總相苦者五受陰別相苦者
廣分別色陰受想行識陰總相集者能生後
身受別相集者廣分別愛等諸煩惱及有漏
業五受陰因縁總相滅者能生後身愛盡別
相滅者廣分別八十九種盡總相道者八
聖道別相道者廣分別從苦法忍乃至無學
道若不通達四諦者則輪轉五道往來生
死無休息時以是因縁故行者應念老病死
等一切苦惱皆由有身譬如一切草木皆從
地出如經中説十方衆生所以有身皆爲
受苦故生譬如毒食若好若醜皆爲殺人若
無身心者死苦則無所寄如惡風摧折大
樹若無樹者則無所壞如是略説身心受苦
之本如虚空風之本木是火之本地是水
之本身是苦之本復次如地常是堅相水
常爲濕相火常爲熱相風常爲動相身心
常爲苦相所以者何以有身故則老病死飢
渇寒熱風雨等苦常隨逐之以有心故憂愁
怖畏瞋惱嫉妬等苦常隨逐之若知現在身
苦過去苦亦爾如現在過去身苦未來亦爾
譬如見今穀種生穀比知過去未來亦皆如
是又如現在火熱相比知過去未來火亦熱
如是若無身心前則無苦今亦無苦後亦無
苦當知三世苦痛皆從身心而有是故應觀
苦諦如是心生厭患是苦因縁唯從愛等諸
煩惱生非天非時非自然亦非無因縁若離
煩惱則不有生當知世間皆從愛等煩惱生
如人造事皆欲以爲先以是故諸煩惱是苦
因縁復次由愛水故受身若無愛水則不受
身如乾土不能著壁以水和之則有所著
復次因諸煩惱是故受身種種不同如多欲
者受多欲形多瞋恚者受多瞋恚形多癡者
受多癡形煩惱薄者受薄煩惱形見今果報
異故知昔因縁各別來世隨煩惱受身差別
亦如是隨業受身若不爲瞋恚則不受毒
蛇形一切餘形亦如是以是故當知愛等諸
煩惱一切苦因縁苦因縁盡故則苦盡涅槃
涅槃名離欲斷諸煩惱常不變異是中無生
無老無病無死無愛別離苦怨憎會苦常樂
不退行者得涅槃滅度時都無所去名爲寂
滅譬如然燈膏盡則滅不至諸方是名滅諦
得涅槃方便道定分有三種慧分有二種戒
分有三種住是戒中修行定慧所謂於四諦
中慧能決了是名正見隨正見覺法發起是
爲正思惟是名慧分二種正定正念正精進
是名定分三種正語正業正命是名戒分三
種住淨戒故諸煩惱芽不令増長勢力衰
薄如非時種芽不増長諸煩惱力來定分
能遮如大山堰水水不能破壞譬如呪術
能禁毒蛇雖復有毒不能害人定分亦如是
慧能拔諸煩惱根本如夏水暴漲岸上諸樹
無不漂拔行此三分八道眞直正路能滅苦
因畢竟安隱常樂無爲若方便初習其門則
有十事一者心專正種種外事來壞不能移
轉如四邊風起山不傾動二者質直聞師説
法不見長短心無増減隨教無疑譬如入稠
林採木直者易出曲者難出如是三界稠林
直者易出曲者難出佛法中唯直是用曲者
遺棄三者慚媿是第一上服最妙莊嚴慚
媿爲鉤制諸惡心有慚有媿眞爲是人若
無慚媿畜生無異四者不放逸一切善法之
根本如世間放逸失諸利事行者放逸失涅
槃利當知放逸如怨如賊心常遠離當知不
放逸如君父師長應遵承不捨五者遠離因
此遠離成不放逸若近五欲諸情開發先常
身離聚落次心遠離不念世事六者少欲資
生之物心不多求多求故則墮衆惱七者知
足有人雖復少欲樂著好物則敗道心是故
智者趣足而已八者心不繋著若弟子檀越
知識親里若問訊迎送多營多事如是等者
毀敗道故不應繋著九者不樂世樂若歌舞
伎樂良時好日選擇吉凶一切世事悉不喜
樂十者忍辱行者求道時當忍十事一蚊
虻侵害二蛇蚖毒螫三者毒獸四者
罵詈誹謗五者打擲加害六者病痛七飢
八渇九寒十熱如是惱事行者忍之莫令
有勝常勝此事復次如人識知病相知病因
縁知除病藥得看病人隨意所須不久當
差行者如是知實苦相知苦因縁知苦盡
道知得善師同學如是不久得安隱寂滅問
曰以得非想非非想處入深禪定唯有上地
結使微薄心已柔軟不應種種因縁種種譬
喩觀是四諦似若不信答曰非但爲有頂者
説總爲一切有頂之人但觀無色界四陰無
常苦空無我如病如瘡如箭入心無常苦空
無我皆是因縁虚誑作法觀涅槃上妙安
隱快樂非爲作法眞實不虚滅三毒三衰身
心苦滅常呵四陰及其因縁則名苦諦集諦
讃歎涅槃及涅槃道是名盡諦道諦行者
得四禪四無色定心已柔軟若求五神通
依第四禪則易得若依初禪二禪三禪雖復
可得求之甚難得亦不固所以者何初禪
覺觀亂定故二禪喜多故三禪樂多故與定
相違四如意分皆是定相唯第四禪無苦無
樂無憂無喜無出入息諸聖所住快樂安隱
是故行者當依第四禪修四如意分所謂欲
定行法成就如意精進定心定思惟定行法
成就如意依是住者無事不得問曰云何欲
定行法成就如意答曰欲名欲於所求之事
定名一心無有増減行法名信念巧慧喜樂
等助成欲定因欲爲主得定故名爲欲定精
進定心定思惟定亦如是行者觀欲莫令有
増有減莫令内多攝外多散柔軟平等調和
堪用猶如彈琴調其緩急隨作何曲精進
心思惟亦爾如行者學飛欲飛是名欲攝諸
散心集助行法是名精進心能擧身離身心
麁重睡掉等心則輕便以心輕故能擧其身
是名心籌量欲精進心多少能擧身未能壞
内外諸色味是名思惟依四如意分能具
足一切功徳何況五通問曰五神通何者先
生答曰隨所樂者爲先問曰若爾者何以變
化神通在初答曰五神通多爲衆生所以者
何如慧解脱阿羅漢既得阿羅漢作是念
言有衆生多鈍根者不信道事輕慢佛法我
得難事漏盡神通如何不起神通教化衆生
而令墮罪又佛大悲利益衆生我爲弟子應
以神通助益衆生然諸衆生多以現事而得
利益神變感動貴賤　大衆無不傾伏餘通無
有是者以是故變化神通在初問曰天身火
大多故身有光明亦能昇虚疾去鬼神風大
多故身則輕疾無所觸礙龍身水多故心念
生水亦能變動人身地大多故輕動相少云
何能飛答曰以人身地種輕動相少故求學
神通如天如神何用通爲如地雖重以水力
故地則爲動如是心力故能擧其身譬如獼
猴從高墜落而不傷身人墮則傷以獼猴心
力輕疾強故無損當知身通如是心力強故
又如人能浮雖在深水而不沈沒心方便力
故能持其身以是故當知人身雖重心力強
故身飛虚空問曰如是可信云何當學答曰
若行者住於第四禪依四如意分一心攝念
觀身處處虚空如藕根孔取身輕疾相習之
不已身與心合如鐵與火合滅身麁重相但
有輕疾身與欲精進思惟及助行法合欲等
善行力故身則隨逐如火在鐵輕軟中用又
復色界四大造色在此身中與身和合令身
輕便隨意能去如人服藥令心了了身則輕
便譬如色界四大造色明淨在此身故眼則
明淨如人學跳習之轉工絶於餘人如鳥子
學飛漸漸轉遠身通如是初得之時或一丈
二丈漸能遠飛是變化神通有四種一者
身飛虚空如鳥飛行二者遠能令近三者此
滅彼出四者猶如意疾彈指之頃有六十念
一念中間能越無量阿僧祇恒河沙國土隨
念即至用是神通身得自在一身能爲多身
多身能爲一身大能爲小小能爲大重若須
彌輕如鴻毛如是等所作如意復次菩薩得
是身通一念之頃度恒河沙國土然衆生見
菩薩到彼而菩薩不動於本處於彼説法教
化此亦不廢或有天人著常顛倒可以神通
度者現燒三千大千國土而衆生見三千大
千國土焚燒破壞而國土無損有衆生心生
憍慢現作手執金剛杵從金剛中出火見者
怖畏歸伏禮敬有人樂著轉輪聖王身即現
轉輪聖王而爲説法或現釋提桓因或現魔
王或現聲聞辟支佛或現佛身隨所樂身而
爲説法菩薩或復在虚空中結加趺坐從身
四邊悉放種種光明而爲説法或時衆生樂雜
色莊嚴即爲現三千大千國土七寶莊嚴幢
幡華蓋百種伎樂處中説法或令三千大千
國土爲一海水青蓮紅華覆蓋水上於上説
法或坐須彌山上以梵音聲説法普聞諸國
或時衆生不見其形但聞説法之聲或作乾
闥婆身伎樂音聲令其心悦然後説法或現
龍王雷電霹靂而以説法如是種種因縁方
便而現神變開引衆生問曰是神通變化諸
物云何而不虚妄答曰行者先知諸法虚誑
如幻如化譬如調泥隨意所作如福徳之人
尚能夏有雪冬生華河不流又如仙人瞋怒
令虎狼師子變爲石身何況神通定力而不
變物復次一切物中各有氣分取其分相神
力廣之餘者隱沒如經説有比丘神力心得
自在見有大木欲令爲地即皆是地所以者
何木有地分故若水火風亦如是若作金銀
種種寶物隨意悉作何以故木有淨分故問
曰物變如是化無本末其事云何答曰有言
虚空中四大所造微塵化心力故令諸微塵
合成化人譬如人死或生天上或生地獄罪
福因縁故和合微塵爲化亦如是等是物
變化神通相若行者欲求天耳亦以第四禪
爲本修四如意分如上所説調柔其心屬念
大衆音聲取種種聲相所聞之聲常當想念
若心餘縁攝之令還常當一心修念即於耳
中得色界四大所造清淨之色是名修習天
耳以是天耳聞十方無量國土音聲所謂天
聲人聲龍聲阿修羅聲乾闥婆聲栴陀
羅聲摩睺勒聲及畜生餓鬼之聲地獄苦
痛麁細大小音聲等皆悉聽聞菩薩定心轉
深乃聞十方諸佛音聲從佛聞法而不取相
以法爲眞法爲最上而依深義不依於語云
何深義所謂知諸法空無相無作不生邪見
於義亦不得義不可得中亦無得相是依深
義不依語言復次行者依了義經不依非了
義經了義經者若能依義一切諸經皆是了
義義畢竟空不可説相故是以諸經皆是了
義若不依義是人於諸經皆不了義所以者
何以無深智隨逐音聲故是音聲實相亦入
深義倶不可説是名分別了義經不非了義
經復次行者依智而不依識何以故行者知
是識相從因縁和合生無有自性無色無
對不可見無知無識虚誑如幻如是知識相
識即爲智是故依智而不依識行者雖復生
識若識若智而不生著知識如相識即爲智
相以是智相爲衆生説復次行者依法不依
人何以故若佛法中實有人者無有清淨得
解脱者而一切法無我無人但隨俗故説有
人有我以是故行者依法不依人所謂法者
諸法之性法性者無生性是無生性者畢竟
空是畢竟空者不可説者是何以故以語説
法法中無語語中無法語則是無語相一切
語言非語言相以是故經説無示無説是名
佛法行者以天耳聞諸佛法若人若法不生
著見若分別二相非爲佛法若無二相則是
佛法行者依止天耳力故聞甚深之法以教
化衆生是名天耳神通若行者欲得他心智
先自觀心取心生相住相滅相亦知心垢相
淨相定相亂相等復觀心所縁垢淨近遠多
少等自取内外心相已然縁觀衆生色取欲
相心瞋相心慢相心慳相心嫉相心憂相
心畏相心語言音聲種種所作相心等作是
念佛如我心生時住時滅時彼亦如是自
知心所縁他亦如是我心有如是色相語言
所作相他亦如是常修學心相如是習已得
他心通是時但縁他心心數法如明眼者觀
淨水中魚有大小好醜悉皆見之雖有水覆
以水淨故不以爲礙行者如是知他心通力
故衆生雖身覆心而能見之既得心通或時
在大衆説法先知其心知是衆生以何深心
行何法何因縁有何相喜何事知自心清淨
故知衆生心亦可清淨如淨鏡中隨所有色
若長若短方圓麁細等如本相現不増不減
所以者何鏡清淨故鏡雖不分別而顯其相
行者亦如是自心清淨故諸法無一定相常
清淨故衆生心心數法皆悉知之若衆中多
婬欲者即知其心爲説離婬欲法恚癡亦如
是何以故心實相無染無瞋無癡若衆中求
聲聞乘者亦知其心而爲説法雖爲説法知
法性亦無有小求辟支佛道者亦知其心而
爲説法雖爲説法知法性亦無有中若求大
乘者亦知其心而爲説法雖爲説法知法性
亦無有大行者如是等隨衆生心而爲説法
亦不分別心相雖分別三乘説法而不壞法
性不壞法性故悉知一切衆生心所行雖自
用心知他心於彼此心無逆無順亦知一切
衆生心心相續如水流如知心性法性亦如
是以他心智知衆生心而爲説法則不害
也是名知他心智神通
若行者欲知宿命先自覺知今所經事向所
經事轉至昨夜昨日前日如是一月從今歳
乃至孩童譬如行道到所至處思惟憶念所
經遊處如是習已善修定力故憶念生時
處胎時知某處死此胎生知是一世二世三
世乃至百世千萬無量億世以宿命智自知
己身及他恒河沙劫所經由事悉皆念知以
宿命事教化衆生作如是言我某處如是姓
字如是生如是壽命所經苦樂亦説彼所經
之事行者以宿命力故知是衆生先世罪
福因縁所謂種聲聞因縁辟支佛因縁佛因
縁隨其因縁而爲説法復次行者宿命智力
故自知從諸佛種善根不迴向阿耨多羅三
藐三菩提今當迴向阿耨多羅三藐三菩提
行者亦知過去諸法滅時無所去知未來世
諸法生時無所從來雖知過去世無始不生
無始見雖觀未來世衆生滅入涅槃亦不生
邊見行者念宿命時増益諸善根及滅無量
世罪因縁何以故知一切法無新相無故相
得如是智慧已觀一切有爲法及所經生死苦
樂如夢中所見以是故於生死中心不生厭
於一切衆生而起悲心知一切法皆是作相
作是念如我千萬億無量劫往來生死皆爲
虚妄非實一切衆生來往生死皆亦如是若
無四大四陰者是則爲實四大四陰亦畢竟
不生復次行者以宿命智憶念曾爲轉輪聖
王所受之樂無常磨滅釋提桓因樂亦無常
磨滅有諸國土清淨莊嚴及諸菩薩諸佛上
妙之色轉於法輪皆悉無常何況餘事念
如是已心厭遠離行者依宿命智入無常空
觀一切諸法皆空無常而衆生顛倒故著爲
是衆生故而生悲心行是悲心漸漸得成大
悲得大悲已十方諸佛念是菩薩讃歎其徳
是名宿命神通
若行者欲求天眼者初取明光相所謂燈火
明珠日月星宿等取是明相已若晝日則閉
目夜則無在念上明相如眼所見常修習明
念繋心在明不令他念若去攝還心得一處
是時色界四大所造清淨之色在此眼中是
眼名天以天四大造故名爲天眼又諸賢聖
清淨眼故名爲天眼行者得是天眼已諸山
樹木鐵圍須彌及諸國土都無障蔽以無礙
眼能見十方無量阿僧祇諸佛及莊嚴國土
爾時行者能知一切佛爲一佛又見一佛爲一
切佛以法性不壞故如見佛相自見身相
亦如是自身相淨故一切法相亦如是如見
佛清淨弟子亦爾無有二相及十方無量國
土衆生若地獄畜生餓鬼人天除無色者生
死好醜皆悉見之皆知十方六道衆生業因
縁及果報是衆生以善業因縁故生天人中
是衆生以不善業因縁故生三惡道中行者
於天眼中得智慧力故雖見衆生不生衆生
想一切法無衆生想故雖見業及果報相
續亦入一切法無業無果報中雖天眼見一
切色以智慧力故亦不取色相是色悉皆空
故復次若障若不障近遠上下無不悉見行
者見色界諸天清淨微形者而彼不見乃至
大天亦復不見如是等種種神通義如摩訶
衍神通義中廣説
禪法要解卷下