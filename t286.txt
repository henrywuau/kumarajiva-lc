十住經卷第一
　後秦龜茲國三藏鳩摩羅什譯　
　　歡喜地第一
如是我聞一時佛在他化自在天王宮摩尼
寶殿上與大菩薩衆倶皆於阿耨多羅三藐
三菩提不退轉從他方界倶來集會此諸菩
薩一切菩薩智慧行處悉得自在諸如來智
慧入處悉皆得入善能教化一切世間隨時
普示神通等事於念念中皆能成辦具足一
切菩薩所願於一切世界一切劫一切國土
常修諸菩薩行具足一切菩薩所有福徳智
慧而無窮盡能爲一切而作饒益能到一
切菩薩智慧方便彼岸能示衆生生死及涅
槃門不斷一切菩薩所行善遊一切菩薩禪
定解脱三昧神通明慧諸所施爲善能示現
一切菩薩無作神足皆悉已得於一念頃能
至十方諸佛大會勸發諮請受持法輪常以
大心供養諸佛常能修習諸大菩薩所行事
業其身普現無量世界其音遍聞無所不至
其心通達明見三世一切菩薩所有功徳具
足修習如是諸菩薩摩訶薩功徳無量無邊
於無數劫説不可盡
其名曰金剛藏菩薩摩訶薩寶藏菩薩蓮華
藏菩薩徳藏菩薩蓮華徳藏菩薩日藏菩薩
月藏菩薩淨月藏菩薩照一切世間莊嚴藏
菩薩智慧照明藏菩薩妙徳藏菩薩栴檀徳
藏菩薩華徳藏菩薩優鉢羅華徳藏菩薩天
徳藏菩薩福徳藏菩薩無閡清淨智徳藏
菩薩功徳藏菩薩那羅延徳藏菩薩無垢藏
菩薩離垢藏菩薩種種樂説莊嚴藏菩薩大
光明網藏菩薩淨明威徳王藏菩薩大金山
光明威徳王藏菩薩一切相莊嚴淨徳藏菩
薩金剛焔徳相莊嚴藏菩薩焔熾藏菩薩宿
王光照藏菩薩虚空無閡妙音藏菩薩陀羅
尼功徳持一切世間願藏菩薩海莊嚴藏菩
薩須彌徳藏菩薩淨一切功徳藏菩薩如來
藏菩薩佛徳藏菩薩解脱月菩薩如是等菩
薩摩訶薩無量無邊不可思議不可稱説金
剛藏菩薩摩訶薩而爲上首
爾時金剛藏菩薩摩訶薩承佛威神入菩薩
大智慧光明三昧即時十方世界於一方過
十億佛土微塵數世界乃有如來名金剛藏
如是次第十億佛土微塵數諸佛皆現其身
名金剛藏十方世界皆亦如是同聲讃言
善哉善哉金剛藏乃能入是菩薩大智慧光
明三昧如是十方世界微塵數等諸佛皆同
一號加汝威神又盧舍那佛本願力故又汝
有大智慧故又與一切菩薩不可思議諸佛
法明所謂令入智慧地故攝一切善根故善
分別選擇一切佛法故廣知諸法故決定説
諸法故無分別智善分別故一切世間法不
能汚故出世間善根清淨故得不可思議智
力故得一切智人智處故又得菩薩十地故
如實説菩薩十地差別故分別説無漏法不
著故大智慧光明善擇以自莊嚴故令入具
足智門故隨所應住次第説故得無閡樂
説光明故具足大無閡智地不忘失菩薩
心故教化成就一切衆生性故得一切遍至
決定智故又金剛藏汝當説此法門差別所
謂諸佛神力故汝能堪受如來神力故自善
根清淨故清淨法性性故饒益衆生性故令
衆生得清淨法身智身故於一切佛得受記
故得一切世間最高大身故過一切世間道
故出世間善根清淨故即時十方諸佛示金
剛藏眞實無上佛身與無障礙樂説之辯與
善分別清淨智慧與善憶念不忘與善決定
意與遍至一切智處與諸佛無壞力與諸佛
無所畏不怯弱與諸佛無礙智分別諸法善
開法門與一切諸佛上妙身口意所作何以
故以得菩薩大智慧光明三昧法故亦是菩
薩本願力故志心清淨故智慧明白故善集
助道法故善修本事故能持無量念故信解
清淨光明法故善得陀羅尼門無分別故以
智印善印法性故爾時十方諸佛皆伸右手
摩金剛藏菩薩頂金剛藏菩薩即從三昧起
起已告諸菩薩言諸佛子是諸菩薩事先皆
善自決定無有過無分別清淨明了廣大如
法性究竟如虚空遍覆一切十方諸佛世界
衆生爲救度一切世間爲一切諸佛神力所
護何以故諸菩薩摩訶薩入過去諸佛智地
亦入未來現在諸佛智地諸佛子何等是諸
菩薩摩訶薩智地諸佛子菩薩摩訶薩智地
有十過去未來現在諸佛已説今説當説
爲是地故我如是説何等爲十一名喜地二
名淨地三名明地四名焔地五名難勝地六
名現前地七名深遠地八名不動地九名
善慧地十名法雲地諸佛子是十地者三世
諸佛已説今説當説我不見有諸佛國土不
説是菩薩十地者何以故此十地是菩薩最
上妙道最上明淨法門所謂分別十住事
諸佛子是事不可思議所謂菩薩摩訶薩隨
順諸地智慧是時金剛藏菩薩摩訶薩説諸
菩薩十地名已默然而住不復分別義趣爾
時一切菩薩衆聞説菩薩十地名已咸皆渇
仰欲聞解釋各作是念何因何縁金剛藏菩
薩説菩薩十地名已默然而住不更解釋時
大菩薩衆中有菩薩摩訶薩名解脱月知諸
菩薩心之所念以偈問金剛藏菩薩言
　　　　淨智念慧人　何故説菩薩　　　　
　　　　諸地名號已　默然不解釋　　　　
　　　　今諸大菩薩　心皆懷猶豫　　　　
　　　　何故説是名　而不演其義　　　　
　　　　大智諸菩薩　咸皆欲聽聞　　　　
　　　　如是諸地義　願爲分別説　　　　
　　　　是諸菩薩衆　清淨無瑕穢　　　　
　　　　安住堅實法　具足智功徳　　　　
　　　　皆以恭敬心　瞻仰於仁者　　　　
　　　　願欲聞所説　如渇思甘露　　　　
　　　　金剛藏菩薩　聞説是事已　　　　
　　　　欲令大衆悦　即時説頌言　　　　
　　　　諸菩薩所行　第一難思議　　　　
　　　　分別是諸地　諸佛之根本　　　　
　　　　微妙甚難見　非心所能及　　　　
　　　　從佛智慧出　若聞則迷沒　　　　
　　　　持心如金剛　深信佛智慧　　　　
　　　　以爲第一妙　心無有疑難　　　　
　　　　遠離計我心　及心所行地　　　　
　　　　如是諸菩薩　爾乃能聽聞　　　　
　　　　寂滅無漏智　分別説甚難　　　　
　　　　如畫於虚空　如執空中風　　　　
　　　　我念佛智慧　第一難思議　　　　
　　　　衆生少能信　是故我默然
解脱月菩薩聞説此已語金剛藏菩薩言佛
子是大菩薩衆深心清淨善行菩薩道善集
助道法善能供養恭敬諸佛於無量佛多種
善根成就無量深厚功徳離癡疑悔無有
貪著及諸結閡深心信解安住不動於是
法中不隨他教是故佛子當承佛力敷演此
義是諸菩薩於是深法皆能證知時解脱
月欲重宣此義而説偈言
　　　　願説安隱法　菩薩無上行　　　　
　　　　分別於諸地　令智慧清淨　　　　
　　　　衆智淨無垢　安住深信解　　　　
　　　　於諸無量佛　證知十地義
爾時金剛藏菩薩言佛子是諸大衆雖皆
清淨離癡疑悔於此事中不隨他教其餘樂
小法者聞是甚深難思議事或生疑悔是人
長夜受諸衰惱我愍此等是故默然爾時金
剛藏菩薩欲明了此義而説偈言
　　　　是衆雖清淨　深智離疑悔　　　　
　　　　其心已決定　不復隨他教　　　　
　　　　無動如須彌　不亂如大海　　　　
　　　　其餘不久行　智慧未明了　　　　
　　　　隨識不隨智　聞已生疑悔　　　　
　　　　彼將墜惡趣　愍念故不説
解脱月菩薩言佛子願承佛力善分別此不
可思議法佛所護念事令人易信解所以者
何善説十地義十方諸佛法應護念一切
菩薩護是事故勤行精進何以故是菩薩
最上所行得至一切諸佛法故譬如所有經
書皆初章所攝初章爲本無有一字不入初
章者如是佛子十地者是一切佛法之根
本菩薩具足行是十地能得一切智慧是
故佛子願説此義諸佛護念加以神力令人
信受不可破壞爾時解脱月菩薩欲顯此義
而説偈言
　　　　善哉智慧子　清淨行具足　　　　
　　　　願説十地行　所入十地法　　　　
　　　　具足於智慧　得以成菩提　　　　
　　　　所有十方佛　最勝人中尊　　　　
　　　　皆共護念汝　説是十地義　　　　
　　　　十地爲根本　是名智行處　　　　
　　　　亦爲究竟道　佛無量法聚　　　　
　　　　譬如諸文字　皆攝在初章　　　　
　　　　諸佛功徳智　十地爲根本
爾時諸菩薩一時同聲以偈請金剛藏菩薩
言
　　　　上妙智慧人　樂説無有量　　　　
　　　　徳重如山王　哀愍説十地　　　　
　　　　戒念慧清淨　説是十地義　　　　
　　　　十力之根本　無閡智本行　　　　
　　　　戒定慧功徳　集在仁者心　　　　
　　　　憍慢諸邪見　皆悉已滅盡　　　　
　　　　是衆無疑心　唯願聞善説　　　　
　　　　譬如渇思水　如飢思美食　　　　
　　　　如病思良醫　如蜂欲食蜜　　　　
　　　　我等亦如是　聞甘露法味　　　　
　　　　是故曠大意　願開初地門　　　　
　　　　乃至第十地　次第爲我説
爾時釋迦牟尼佛從眉間白毫相放菩薩力
明光焔百千阿僧祇光以爲眷屬放斯光已
普照十方諸佛世界靡不周遍三惡道苦皆
得休息悉照十方諸佛大會説法之衆顯現
如來不思議力是光明遍照十方諸佛大會
諸菩薩身已於上虚空中成大光明雲臺十
方諸佛亦復如是從眉間白毫相倶放菩薩
力明光焔百千阿僧祇光以爲眷屬普現如
來不思議力悉照一切諸佛大會及照娑婆
世界釋迦牟尼佛大衆并照金剛藏菩薩摩
訶薩及師子座照已於上虚空中成大光明
雲臺時諸大光明雲臺中諸佛神力故而説
偈言
　　　　無等等諸佛　功徳如虚空　　　　
　　　　十力無畏等　最尊世間主　　　　
　　　　於釋迦佛前　而現此神力　　　　
　　　　以佛力開現　法王師子藏　　　　
　　　　説諸地所行　諸地義差別　　　　
　　　　承諸佛力説　無有能壞者　　　　
　　　　若人聞法寶　則爲諸佛護　　　　
　　　　漸次具諸地　得以成佛道　　　　
　　　　若人堪任聞　雖在於大海　　　　
　　　　及劫盡火中　必得聞此經　　　　
　　　　若人癡疑悔　終不能得聞　　　　
　　　　是故今佛子　説諸地智道　　　　
　　　　入勢力觀法　次第而修行　　　　
　　　　得至於餘地　各得所利益　　　　
　　　　利一切世間　願説勿令斷
爾時金剛藏菩薩觀察十方欲令大衆増益
信敬而説偈言
　　　　諸佛聖主道　微妙甚難解　　　　
　　　　非思量所得　唯智者行處　　　　
　　　　其性從本來　寂然無生滅　　　　
　　　　從本以來空　滅除諸苦惱　　　　
　　　　遠離於諸趣　等同涅槃相　　　　
　　　　無中亦無後　非言辭所説　　　　
　　　　出過於三世　其相如虚空　　　　
　　　　諸佛所行處　清淨深寂滅　　　　
　　　　言説所難及　地行亦如是　　　　
　　　　説之猶尚難　何況以示人　　　　
　　　　諸佛之智慧　離諸心數道　　　　
　　　　不可得思議　非有陰界入　　　　
　　　　但以智可知　非識之所及　　　　
　　　　如空迹難説　何可示其相　　　　
　　　　十地義如是　非無邊心知　　　　
　　　　是事雖爲難　發願行慈悲　　　　
　　　　漸次具諸地　非心所能及　　　　
　　　　如是諸地行　微妙甚難見　　　　
　　　　不可以心知　當承佛力説　　　　
　　　　汝等當恭敬　咸共一心聽　　　　
　　　　諸地相入行　修習出法門　　　　
　　　　於無量億劫　説之不可盡　　　　
　　　　今如實略説　其義無有餘　　　　
　　　　一心恭敬待　今承佛力説　　　　
　　　　大音唱因喩　義名不相違　　　　
　　　　佛神力無量　今皆在我身　　　　
　　　　我之所説者　如大海一渧
金剛藏菩薩説此偈已告於大衆諸佛子若
衆生厚集善根修諸善行善集助道法供養
諸佛集諸清白法爲善知識所護入深廣心
信樂大法心多向慈悲好求佛智慧如是衆
生乃能發阿耨多羅三藐三菩提心爲得一切
種智故爲得十力故爲得大無畏故爲得具
足佛法故爲救一切世間故爲淨大慈悲心故
爲向十方無餘無閡智故爲淨一切佛國令
無餘故爲於一念中知三世事故爲自在轉
大法輪廣示現佛神力故諸菩薩摩訶薩生
如是心諸佛子是心以大悲爲首智慧増上
方便所護直心深心淳至量同佛力善籌量
衆生力佛力趣向無閡智隨順自然智能受
一切佛法以智慧教化廣大如法性究竟如
虚空盡於後際諸佛子菩薩生如是心即
時過凡夫地入菩薩位生在佛家種姓無可
譏嫌過一切世間道入出世間道住菩薩法
中在諸菩薩數等入三世如來種中畢定究
竟阿耨多羅三藐三菩提菩薩住如是法名
住歡喜地以不動法故諸佛子菩薩摩訶薩
住是歡喜地多喜多信多清淨多踊悦多調
柔多堪受不好鬪諍不好惱亂衆生不好瞋
恨諸佛子諸菩薩住是歡喜地念諸佛故
生歡喜心念諸佛法故生歡喜心念諸菩薩
摩訶薩故生歡喜心念諸菩薩所行故生歡
喜心念諸波羅蜜清淨相故生歡喜心念諸
菩薩與衆殊勝故生歡喜心念諸菩薩力不
可壞故生歡喜心念諸如來教化法故生歡
喜心念能爲利益衆生故生歡喜心念一切
佛一切菩薩所入智慧門方便故生歡喜心
諸佛子菩薩復作是念我轉離一切世間界
生歡喜心入一切佛平等中生歡喜心遠離
凡夫地生歡喜心近到智慧地生歡喜心斷
一切惡道生歡喜心與一切衆生作依止生
歡喜心近見一切諸佛生歡喜心生諸佛
境界生歡喜心入一切諸菩薩數生歡喜心
我離一切驚怖毛竪等生歡喜心所以者何
是菩薩摩訶薩得歡喜地所有諸怖畏即皆
遠離所謂不活畏惡名畏死畏墮惡道畏
大衆威徳畏離如是等一切諸畏何以故是
菩薩離我相故尚不貪身何況所用之事是
故無有不活畏也心不悕望供養恭敬我應
供養衆生供給所須是故無有惡名畏也離
我見無我相故無有死畏又作是念我若死
已生必不離諸佛菩薩是故無有墮惡道畏
我所志樂無與等者何況有勝是故無有大
衆威徳畏也諸佛子如是菩薩離諸驚怖毛
竪等事諸佛子是菩薩以大悲爲首深大心
堅固轉復勤修一切善根所謂以信心増
上多行淨心解心清淨多以信心分別起
悲愍心成就大慈心不疲懈以慚愧莊嚴
成就忍辱柔和敬順諸佛教法信重尊貴日
夜常修善根無厭親近善知識常愛樂法求
多聞無厭如所觀法正觀心不貪著不求
利養名聞恭敬一切資生之物心無慳悋常
生實心無有厭足貪樂一切智地常欲得
諸佛力無畏不共法求助諸波羅蜜法離諸
諂曲如説能行常行實語不汚諸佛家不捨
菩薩學戒生薩婆若心不動如大山王不樂
一切世間諸事成就出世間善根集助菩提
分法無有厭足常求勝中勝道諸佛子菩薩
摩訶薩成就如是淨治地法名爲安住菩薩
歡喜地菩薩如是安住歡喜地發諸大願生
如是決定心所謂我當供養一切諸佛皆
無有餘一切供養之具隨意供養心解清淨
發如是大願廣大如法性究竟如虚空盡未
來際盡供養一切劫中所有諸佛以大供養
具無有休息又一切諸佛所説經法皆悉受
持攝一切諸佛阿耨多羅三藐三菩提故一
切諸佛所教化法悉皆隨順一切諸佛法皆
能守護發如是大願廣大如法性究竟如虚
空盡未來際盡皆守護一切劫中一切佛法
無有休息又一切世界一切諸佛從兜率天
來下入胎及在胎中初生時出家時成佛道
時悉當勸請轉大法輪示入大涅槃我於爾
時盡往供養攝法爲首三時轉故發如是
大願廣大如法性究竟如虚空盡未來際盡
一切劫奉迎供養一切諸佛無有休息又一
切諸菩薩所行廣大高遠無量不可壞無有
分別諸波羅蜜所攝諸地所淨生諸助道法
有相無相道有成有壞一切菩薩所行諸
地道及諸波羅蜜本行教化令其受行心得
増長發如是大願廣大如法性究竟如虚空
盡未來際盡一切劫中諸菩薩所行以法教
化成熟衆生無有休息又一切衆生若有
色若無色若有想若無想若非有想非無想
若卵生若胎生若濕生若化生三界繋入於
六道在一切生處名色所攝爲教化成熟
一切衆生斷一切世間道令住佛法集一切
智慧使無有餘發如是大願廣大如法性究
竟如虚空盡未來際盡一切劫教化一切衆
生無有休息又一切世間廣狹極高無量不
可分別不可移動不可説麁細正住倒住首
足相對平坦圓方隨入如是世間智如帝網
經幻事差別如是十方世界差別皆現前知
發如是大願廣大如法性究竟如虚空盡未
來世盡一切劫如是世界皆現前淨知無
有休息又以一切佛土入一佛土一佛土
入一切佛土一一佛土無量光明莊嚴離諸
垢穢具足清淨道有無量智慧衆生悉滿其
中常有諸佛大神通力隨衆生心而爲示
現發如是大願廣大如法性究竟如虚空盡
未來際盡一切劫清淨如是國土無有休息
又一切菩薩同心同學共集諸善無有怨嫉
倶縁一事等心和合常不相離隨意能現佛
身自於心中悉能解知諸佛神力智力常
得隨意神通悉能遊行一切國土一切佛會
皆現身相一切生處普生其中有如是不可
思議大智慧具足菩薩行發如是大願廣大
如法性究竟如虚空盡未來世盡一切劫行
如是大智慧道無有休息又乘不退輪行一
切菩薩道身口意業所作不空衆生見者
即必定佛法聞我音聲即得眞實智慧道有
見我者心即歡喜離諸煩惱如大藥樹王爲
得如是心行諸菩薩道發如是大願廣大如
法性究竟如虚空盡未來世盡一切劫行
不退道所作不空無有休息又於一切世界
皆得阿耨多羅三藐三菩提於一毛頭示身
入胎出家坐道場成佛道轉法輪度衆生
示大涅槃現諸如來大神智力隨一切衆生
所應度者念念中得佛道度衆生滅苦惱知
一切法如涅槃相以一音聲令一切衆生皆
使歡喜示大涅槃而不斷菩薩所行示衆生
大智地使知一切法皆是假僞大智慧大神
通自在變化故發如是大願廣大如法性究
竟如虚空盡未來際盡一切劫得佛道事求
大智慧大神通等無有休息諸佛子菩薩住
歡喜地以十願爲首生如是等百萬阿僧祇
大願以十不可盡法而生是願爲滿此願勤
行精進何等爲十一衆生不可盡二世間不
可盡三虚空不可盡四法性不可盡五涅槃
不可盡六佛出世不可盡七諸佛智慧不可
盡八心縁不可盡九起智不可盡十世間道
種法道種智慧道種不可盡如衆生盡我願
乃盡如世間盡如虚空盡如法性盡如涅
槃盡如佛出世盡如諸佛智慧盡如心縁
盡如起智慧盡如道種盡我願乃盡而衆
生實不可盡世間虚空法性涅槃佛出世
諸佛智慧心縁起智道種實不可盡我是
諸願福徳亦不可盡諸佛子菩薩決定發是
大願則得利安心柔軟心調順心善心寂
滅心和潤心直心不亂心不嬈心不濁心如
是則成信者樂心信相分別功徳信諸佛
本所行道信行諸波羅蜜而得増長信善入
諸地得殊勝功徳信得成佛十力信具足四
無所畏信不共法不可壞信諸佛法不可思
議信諸佛力無中無邊信諸如來無量行門
信從因縁以成果報擧要言之信諸菩薩普
行諸佛功徳智慧威神力等諸佛子菩薩作
是念諸佛正法如是甚深如是離相如是
寂滅如是空如是無相如是無作如是無
染如是無量如是廣大如是難壞而諸凡
夫心墮邪見爲無明癡冥蔽其慧眼常立
憍慢幢墮在渇愛網隨順諂曲常懷慳嫉而
作後身生處因縁多集貪欲瞋恚愚癡起諸
重業嫌恨猛風吹罪心火常令熾盛有所
施作皆與顛倒相應欲流有流無明流見
流相續起心意識種於三界地生苦惱牙所
謂名色和合増長六入諸入外塵相對生
觸觸因縁故生諸受深樂受故生渇愛渇
愛増益故生取取増長故復起後有有因縁
故有生老死憂悲苦惱如是因縁集諸苦聚
衆生受諸苦惱是中無我無我所無作者無
受者無知者如草木瓦石又亦如影凡夫
可愍不知不覺而受苦惱菩薩於此見諸衆
生不免諸苦即生大悲智慧是諸衆生我等
應救又欲令住畢竟佛道之樂即生大慈智
慧菩薩摩訶薩隨順如是大慈悲法以深妙
心住在初地於一切物無所貪惜尊重諸佛
大妙智故學行大捨即時所有可施之物盡
能施與所謂穀麥庫藏金銀摩尼珠車𤦲
馬瑙琉璃珊瑚琥珀珂貝瓔珞嚴身之具諸
珍寶等及象馬車乘輦輿人民奴婢眷屬國
土城邑聚落廬舍園林遊觀妻子男女一切
所愛皆悉捨與頭目耳鼻支節手足擧身皆
與深重佛智故而不貪惜菩薩摩訶薩住
於初地能行大捨是菩薩以大悲心大捨心
救一切衆生故轉勤推求世間出世間利益
勝事心無疲懈是故菩薩生無疲倦功徳於
諸經書能自開解是故生知經書功徳得如
是知經書智慧善能籌量應作不應作於上
中下衆生隨宜而行隨有依止來親近者隨
力利益是故菩薩生世智功徳得世智功徳
則知時知量慚愧莊嚴修習自利利彼之道
是故則生慚愧功徳如是功徳行中精勤修
行心不懈退是精進不退功徳即時得堪
受力得堪受力已勤行供養諸佛隨佛所説
如説而行諸佛子是菩薩悉知生起如是清
淨地法所謂信慈悲捨不疲惓知諸經書善
解世法慚愧堪受力供養諸佛如所説行
又是菩薩住歡喜地以發願故廣見於諸
佛數百數千數萬億那由他佛菩薩見諸佛
時心大歡喜深心愛敬以菩薩樂具供養諸
佛及供養僧以是福徳皆回向阿耨多羅三
藐三菩提是菩薩因供養諸佛故生教化衆
生法多以二攝攝取衆生所謂布施愛語
後二攝法但以信解力行未善通達是菩薩
隨所供養諸佛教化衆生皆能受行清淨地
法如是諸功徳皆自然迴向薩婆若轉益明
顯堪任有用譬如佛子金師錬金隨以火
力調柔可用増益光色如是菩薩隨供養
諸佛教化衆生受行清淨諸地之法此諸功
徳皆自然迴向薩婆若轉益明顯隨意所用
又諸佛子菩薩摩訶薩於初地中相貌得果
應從諸佛菩薩善知識所諮受請問成地之
法不應厭廢是菩薩住初地中應於諸佛
菩薩善知識所諮受請問第二地中相貌得
果無有厭足如是第三第四第五第六第七
第八第九第十地中相貌得果應從諸佛菩
薩善知識所諮受請問成十地法無有廢厭
是菩薩悉應善知諸地逆順法善知諸地成
壞善知諸地相貌因果善知諸地得捨善
知諸地清淨行分善知諸地從一地至一地
行善知諸地是處非是處善知諸地轉所住
處善知諸地初事後事差別善知諸地得不
退轉相乃至善知一切菩薩清淨地法善知
入如來智地諸佛子如是諸菩薩善知諸地
相未發初地乃至十地知無障閡得諸地
智慧光明故能得諸佛智慧光明諸佛子如
大商主多將賈人欲至大城應先問道路
退還過咎在道利害未發初處知道宿時
乃至善知到彼城事能以智慧思惟籌量具
諸資用令無所乏正導人衆得至大城於險
道中免諸患難身及諸人皆無憂惱諸佛
子菩薩摩訶薩亦復如是住初地而善知
諸地逆順法乃至善知淨一切菩薩清淨地
法善知入如來智地
爾時菩薩集大福徳智慧資糧爲衆生商主
隨宜教化令出生死險難惡處示安隱道乃
至令住薩婆若智慧大城無諸衰惱是故諸
佛子菩薩摩訶薩常應心不疲惓勤修諸地
本行乃至善知入如來智地諸佛子是名略
説菩薩摩訶薩入歡喜地門廣説則有無量
百千萬億阿僧祇事菩薩摩訶薩住在此地
多作閻浮提王豪貴自在常護正法能以
布施攝取衆生善除衆生慳貪之垢常行
大施而不窮匱所作善業若布施若愛語若
利益若同事是諸福徳皆不離念佛不離念
法不離念諸菩薩摩訶薩伴不離念諸菩薩
所行道不離念諸波羅蜜不離念十地不離
念諸力無畏不共法乃至不離念具足一切
種智常生是心我當於一切衆生之中爲首
爲勝爲大爲妙爲上爲無上爲導爲將爲師
爲尊乃至於一切衆生中爲依止者諸佛子
是菩薩摩訶薩若欲捨家勤行精進須臾
之間於佛法中便能捨家妻子五欲得出家
已勤行精進須臾之間得百三昧得見百
佛知百佛神力能動百佛世界能飛過百佛
世界能照百佛世界能教化百佛世界衆生
能住壽百劫能知過去未來世各百劫事能
善入百法門能變身爲百於一一身能示百
菩薩以爲眷屬若以願力自在示現過於此
數若干百千萬億那由他不可計知爾時金
剛藏菩薩摩訶薩欲重明此義而説偈言
　　　　若有諸衆生　厚修集善根　　　　
　　　　成就於白法　親近於諸佛　　　　
　　　　清淨信力大　隨順慈悲心　　　　
　　　　如是人能發　無量之佛智　　　　
　　　　諸佛一切智　無量力清淨　　　　
　　　　堪受力堅牢　成就諸佛法　　　　
　　　　悲心救世間　淨修諸佛國　　　　
　　　　敷演轉法輪　發此無上願　　　　
　　　　一念知三世　而無有別異　　　　
　　　　種種時差別　以示於世間　　　　
　　　　略説則盡求　諸佛之功徳　　　　
　　　　發於廣大心　猶若如虚空　　　　
　　　　悲心智慧首　方便合修行　　　　
　　　　淨信深心故　其力無有量　　　　
　　　　心向無障礙　而不隨他教　　　　
　　　　同諸佛平等　而生於大心　　　　
　　　　諸佛子當生　如是之實心　　　　
　　　　即離凡夫行　入於佛所行　　　　
　　　　即生如來家　無有可譏嫌　　　　
　　　　則同於諸佛　必成無上道　　　　
　　　　生如是心時　即便得初地　　　　
　　　　其心不可動　猶若如山王　　　　
　　　　是菩薩便有　大喜相顯現　　　　
　　　　其心常清淨　堪受於大事　　　　
　　　　心不樂鬪訟　不好惱衆生　　　　
　　　　無有瞋恨心　樂慚愧恭敬　　　　
　　　　又習行直心　守護於諸根　　　　
　　　　常念救世間　念求諸佛智　　　　
　　　　心生於歡喜　我當得此事　　　　
　　　　得於歡喜地　即過五恐怖　　　　
　　　　不活畏死畏　及與惡名畏　　　　
　　　　三惡道怖畏　大衆威徳畏　　　　
　　　　以不貪著我　及與我所故　　　　
　　　　是諸佛子等　遠離諸怖畏　　　　
　　　　常行慈悲心　恒有信恭敬　　　　
　　　　慚愧功徳備　晝夜増善法　　　　
　　　　樂功徳實利　不樂於諸欲　　　　
　　　　如有所聞法　能常善思惟　　　　
　　　　無有貪著行　斷諸利養心　　　　
　　　　常樂於菩提　一心求佛智　　　　
　　　　行諸波羅蜜　離於諂曲心　　　　
　　　　隨説而能行　安住實語中　　　　
　　　　不汚諸佛家　不捨菩薩學　　　　
　　　　遠世間事業　樂利於世間　　　　
　　　　求善法無厭　精進轉増益　　　　
　　　　諸菩薩如是　好樂諸功徳　　　　
　　　　而發於大願　求欲見諸佛　　　　
　　　　護法至佛所　行菩薩妙行　　　　
　　　　化一切衆生　淨一切佛土　　　　
　　　　我佛國土中　滿諸大菩薩　　　　
　　　　諸菩薩同心　見聞皆不空　　　　
　　　　一切微塵中　諸佛成佛道　　　　
　　　　發於如是等　無量無邊願　　　　
　　　　是願無窮盡　如虚空衆生　　　　
　　　　法性世涅槃　諸佛出智慧　　　　
　　　　心縁起智種　我願如是住　　　　
　　　　如是發大願　心柔軟調順　　　　
　　　　能信佛功徳　而觀於衆生　　　　
　　　　知從因縁起　則生慈悲心　　　　
　　　　即於苦衆生　我當救度之　　　　
　　　　爲是衆生故　而行種種施　　　　
　　　　所謂妙國土　上妙諸珍寶　　　　
　　　　象馬及車乘　眷屬與人民　　　　
　　　　頭目及手足　肌肉施無悔　　　　
　　　　求種種經書　心無有疲惓　　　　
　　　　得解其義趣　能隨世而行　　　　
　　　　慚愧堪受心　漸令得増長　　　　
　　　　能以恭敬心　供養無量佛　　　　
　　　　智者於日夜　如是常修行　　　　
　　　　善根得明了　猶如成錬金　　　　
　　　　菩薩住是地　能了知十住　　　　
　　　　展轉修行時　無有諸障礙　　　　
　　　　譬如賈客主　欲利諸商人　　　　
　　　　先問道路中　諸險艱難事　　　　
　　　　菩薩住初地　應知諸地行　　　　
　　　　而無有障礙　能至於佛地　　　　
　　　　住是初地中　多作閻浮王　　　　
　　　　善知於諸法　常行慈悲心　　　　
　　　　如法而化導　一切皆信敬　　　　
　　　　勸令行布施　以求佛智慧　　　　
　　　　菩薩若捨國　佛法中出家　　　　
　　　　勤行於精進　即得百三昧　　　　
　　　　及見百諸佛　震動百國土　　　　
　　　　光明照百國　飛行亦如是　　　　
　　　　化百土衆生　入於百法門　　　　
　　　　念知百劫事　示現百種身　　　　
　　　　能以百菩薩　眷屬而示現　　　　
　　　　若以其願力　過是數無量　　　　
　　　　今明初地義　但以略解説　　　　
　　　　若欲廣説者　億劫不能盡　　　　
　　　　是初菩薩地　名之爲歡喜　　　　
　　　　利益衆生者　今已分別説
離垢地第二
　　　　一切菩薩衆　聞説上地義　　　　
　　　　其心皆清淨　歡喜無有量　　　　
　　　　各於所坐處　踊住虚空中　　　　
　　　　脱身上妙衣　以散金剛藏　　　　
　　　　咸皆稱讃言　善哉金剛藏　　　　
　　　　大智無所畏　善説菩薩地　　　　
　　　　解脱月大士　知衆心清淨　　　　
　　　　欲聞第二地　相貌之所説　　　　
　　　　即請金剛藏　大智願解説　　　　
　　　　第二地相貌　一切皆欲聞
爾時金剛藏菩薩摩訶薩語解脱月菩薩言
佛子諸菩薩摩訶薩已具足初地欲得第
二地者當生十心何等爲十一柔軟心二調
和心三堪受心四善心五寂滅心六眞心
七不雜心八無貪悋心九快心十大心若諸
菩薩摩訶薩已具足初地欲得二地者先當
生是十心諸佛子菩薩欲住是離垢地從本
已來離一切殺生捨棄刀杖無瞋恨心有
慚有愧於一切衆生起慈悲心常求樂事尚
不惡心惱於衆生何況麁惡離諸劫盜資生
之物常自滿足不壞他財若物屬他他所受
用他所攝者於是物中一草一葉不與不
取何況過者離於邪婬自足妻色不求外
欲屬他女人尚不生心何況從事離於妄
語常眞語實語諦語隨語不作憎惡妄語
乃至夢中尚不妄語何況故作妄語離於兩
舌無破壞心此聞不向彼説彼聞不向此説
於鬪諍離散人中常好和合離於惡口所有
言語麁䵃苦惡令他瞋惱又以瞋慢令
他怖畏惱熱不愛不喜自壞其身亦壞於
他如是等語皆悉捨離所有言語甚可喜
樂美妙悦耳能化人心和柔具足多人愛
念能令他人歡喜悦樂常出如是之語離於
綺語常自守護所可言説應作不作常知時
語實語利益語順法語籌量語不爲戲樂語
乃至戲笑尚不綺語何況故作不貪他物
若有屬他他所貪著他所攝用不作是念我
當取之離瞋害心嫌恨心迫熱心等常於衆
生求好事心愛潤心利益心慈悲心離
於占相習行正見決定深信罪福因縁離於
諂曲誠信三寶生決定心菩薩如是常護善
道作是思惟衆生墮諸惡道者皆由十不善
道因縁我今當自住十善法亦當爲人説諸
善法示正行處何以故若人自不行善爲他
説法令住善者無有是處又是菩薩復深思
惟行十不善道因縁故則墮地獄畜生餓鬼
行十善道因縁故則生人處乃至有頂處生
又是十善道與智慧和合修行心劣弱者樂
少功徳厭畏三界大悲心薄從他聞法至聲
聞乘復有人行是十善道不從他聞自然得
知不能具足大悲方便而能深入衆因縁法
至辟支佛乘復有人行是十善道清淨具足
其心廣大無量無邊於衆生中起大慈悲
有方便力志願堅固不捨一切衆生故求佛
大智慧故清淨菩薩諸地故能淨諸波羅蜜
故能入深廣大行又能清淨行是十善道乃
至能得佛十力四無所畏四無礙智大慈大
悲乃至具足一切種智集諸佛法是故我等
應行十善道常求一切智慧是菩薩復作是
思惟此十不善道上者地獄因縁中者畜生
因縁下者餓鬼因縁於中殺生之罪能令衆
生墮於地獄畜生餓鬼若生人中得二種果
報一者短命二者多病劫盜之罪亦令衆
生墮於地獄畜生餓鬼道若生人中得二種
果報一者貧窮二者共財不得自在邪婬之
罪亦令衆生墮於地獄畜生餓鬼道若生人
中得二種果報一者婦不貞良二者得不隨
意眷屬妄語之罪亦令衆生墮三惡道若
生人中得二種果報一者多被誹謗二者恒
爲多人所誑兩舌之罪亦令衆生墮三惡道
若生人中得二種果報一者得弊惡眷屬二
者得不和眷屬惡口之罪亦令衆生墮三惡
道若生人中得二種果報一者常聞惡音
二者所可言説恒有諍訟綺語之罪亦令衆
生墮三惡道若生人中得二種果報一者所
有言語人不信受二者有所言説不能分了
貪欲之罪亦令衆生墮三惡道若生人中得
二種果報一者多欲二者無有厭足瞋惱之
罪亦令衆生墮三惡道若生人中得二種果
報一者常爲他人求其長短二者常爲他所
惱害邪見之罪亦令衆生墮三惡道若生人
中得二種果報一者常生邪見之家二者其
心諂曲諸佛子如是十不善道皆是衆苦大
聚因縁菩薩復作是念我等何故不遠離是
十不善道行十善道亦令他人行此善道如
是念已即離十不善道安住十善道亦令他
人發心住於善道是菩薩爾時於一切衆生
中生安隱心樂心慈心悲心憐愍心利益
心守護心師心大師心我所有心作是念是
諸衆生墮於邪見隨逐邪心行邪險道甚可
憐愍我等應令是衆生住正見道如實法
中是諸衆生常共瞋恨鬪諍分別彼我我等
應令是衆生住無上大慈中是諸衆生無
有厭足常貪他人財物恒以邪命自活我等
應令是衆生住於清淨身口意業是諸衆生
隨逐貪欲瞋恚愚癡因縁常爲種種煩惱大
火之所燒然不求得出方便我等應令是衆
生滅諸煩惱大火安置清涼之處是諸衆生
常爲無明黒闇所覆入大黒闇遠離智慧光
明入於生死大險道中隨逐種種邪見我等
應令是衆生使得無礙清淨慧眼以是眼故
知一切法如實相得不隨他教一切如實無
障礙智是諸衆生墮在生死險道中將墮
地獄畜生餓鬼深坑入惡邪見網中爲種種
愚癡叢林所覆隨逐虚妄邪道逕路常爲愚
癡之所盲冥遠離有智導師非是出道謂爲
出要墮惡魔道隨順魔意遠離佛意我等應
令是衆生度於生死險道艱難安處令住一
切智人無畏大城無諸衰惱是諸衆生爲諸
煩惱暴水所沒常爲欲流有流見流無明流
所漂常隨生死相續不絶入大愛河爲諸煩
惱勢力所食不能得求出要之道常爲欲覺
瞋覺惱覺惡虫所害又爲身見水虫羅刹所
執入於五欲深流洄澓諸難之中爲喜愛淤
泥之所染汚我慢陸地之所焦枯無所歸趣
於十二入怨賊聚落不能得出不遇導師能
正度者我等應於是衆生生大慈悲以大善
根力而拔濟之得安隱處離諸驚怖隱沒住
一切智慧寶洲是諸衆生深心貪著多有憂
悲苦惱患難憎愛所縛欲械所繋入於三界
無明稠林我等應令是衆生遠離一切三界
所著令住離相無礙涅槃是諸衆生深著我
我所於五陰樔窟不能自出常隨四倒依
六入空聚爲四大毒蛇之所侵害爲諸煩惱
衆賊所殺受此無量諸苦惱者我等應令是
衆生離一切貪著令住空無我智道所謂涅
槃斷一切障礙是諸衆生其心狹劣樂於小
法遠離無上一切智慧以是貪著小乘心故
不求無底大乘出法我等應令是衆生住廣
大心無量無邊諸佛法中所謂無上大乘諸
佛子是菩薩如是隨順持戒力善能廣生大
慈悲心是菩薩住離垢地得見數百佛數千
萬億那由他諸佛見諸佛已以衣被飮食臥
具醫藥資生之物供養諸佛於諸佛所生恭
敬心復受十善道受已乃至得阿耨多羅三
藐三菩提終不中失是菩薩若干多百多千
乃至多百千萬億劫遠離慳貪破戒垢故淨
修布施持戒諸佛子譬如成錬眞金在礬石
中諸一切垢盡轉復明淨菩薩亦如是住
是離垢菩薩地中多百多千乃至無量百千
萬劫離慳貪破戒垢故淨修布施持戒菩薩
爾時於四攝法中愛語偏多十波羅蜜中
戒波羅蜜偏勝餘波羅蜜非不修集但隨地
増長諸佛子是名菩薩摩訶薩第二離垢地
菩薩住是地中多作轉輪聖王爲大法王廣
得法力七寶成就有力自在能除一切衆生
慳貪破戒之垢以善方便令衆生住於十善
道中爲大布施而不窮盡所作善業若布施
若愛語若利益若同事皆不離念佛不離念
法不離念諸菩薩摩訶薩伴不離念諸菩薩
所行道不離念諸波羅蜜不離念十地不離
念諸力無畏不共法乃至不離念具足一切
種智常生是心我當於一切衆生之中爲首
爲勝爲大爲妙爲上爲無上爲導爲將爲
師爲尊乃至於一切衆生中爲依止者諸佛
子是菩薩摩訶薩若欲捨家勤行精進須臾
之間於佛法中便能捨家妻子五欲得出家
已勤行精進須臾之間得千三昧得見千
佛知千佛神力能動千佛世界能飛過千佛
世界能照千佛世界能教化千世界衆生
能住壽千劫能知過去未來世各千劫事能
善入千法門能變身爲千於一一身能示千
菩薩以爲眷屬若以願力自在示現過於此
數若干百千萬億那由他不可計知爾時金
剛藏菩薩摩訶薩欲重明此義而説偈言
　　　　菩薩柔軟心　調和堪受心　　　　
　　　　善心寂滅心　眞心不雜心　　　　
　　　　無有貪悋心　快心與大心　　　　
　　　　得是十心已　入於第二地　　　　
　　　　菩薩住是地　成就諸功徳　　　　
　　　　常離於殺生　不惱於一切　　　　
　　　　常離於劫盜　不生邪婬心　　　　
　　　　實語不兩舌　不惡口綺語　　　　
　　　　他人所有物　不生於貪心　　　　
　　　　不惱於衆生　直心行正見　　　　
　　　　無有憍慢心　亦無諂曲心　　　　
　　　　柔軟不放逸　護持諸佛教　　　　
　　　　所有劇苦惱　地獄與畜生　　　　
　　　　餓鬼熾然身　皆從惡心有　　　　
　　　　我今已永離　如是諸惡事　　　　
　　　　行於眞實理　寂滅之善法　　　　
　　　　從人至有頂　所有受樂處　　　　
　　　　禪樂三乘樂　皆從十善生　　　　
　　　　如是思惟已　心常不放逸　　　　
　　　　身自持淨戒　亦教人令持　　　　
　　　　遍觀諸衆生　種種受苦惱　　　　
　　　　如是愍念已　轉生深悲心　　　　
　　　　凡夫甚可愍　墮在諸邪見　　　　
　　　　心多懷瞋恨　常好起諍訟　　　　
　　　　常樂於五欲　貪求無有厭　　　　
　　　　起三毒因縁　我應度此等　　　　
　　　　深覆愚癡闇　墜生死險道　　　　
　　　　入大邪見網　墜於世籠檻　　　　
　　　　常爲諸魔賊　煩惱之所壞　　　　
　　　　此等甚可愍　我應度脱之　　　　
　　　　沒深煩惱水　四流所漂漫　　　　
　　　　具受於三界　百種諸苦毒　　　　
　　　　住五陰深樔　生我我所心　　　　
　　　　我爲度此苦　當勤修行道　　　　
　　　　捨無上佛慧　生於下劣心　　　　
　　　　令住佛大智　發無量精進　　　　
　　　　菩薩住此地　集無量功徳　　　　
　　　　得値遇諸佛　承事而供養　　　　
　　　　以是因縁故　善根轉明淨　　　　
　　　　猶如好眞金　錬之以礬石　　　　
　　　　佛子住此地　常作轉輪王　　　　
　　　　令諸衆生等　住於十善道　　　　
　　　　從初發心來　所修集諸福　　　　
　　　　願以救世間　令得佛十力　　　　
　　　　若欲捨王位　出家行學道　　　　
　　　　勤心行精進　得入千三昧　　　　
　　　　得見數千佛　供養聽受法　　　　
　　　　菩薩住此地　能示如是事　　　　
　　　　若以其願力　示諸神通事　　　　
　　　　度脱於衆生　過此數無量　　　　
　　　　常爲諸世間　勤求好事者　　　　
　　　　具足解説此　第二地已竟
十住經卷第一

十住經卷第二
　後秦三藏鳩摩羅什譯　
明地第三
　　　　諸菩薩聞是　不可思議行　　　　
　　　　心皆大歡喜　恭敬無有量　　　　
　　　　即時虚空中　雨衆名華香　　　　
　　　　如雲而垂下　供養金剛藏　　　　
　　　　咸讃言善哉　善哉金剛藏　　　　
　　　　善説諸大人　護持淨戒行　　　　
　　　　於諸衆生中　深有憐愍心　　　　
　　　　敷演解説是　第二地行處　　　　
　　　　菩薩微妙行　眞實無有異　　　　
　　　　是諸菩薩等　清淨之行處　　　　
　　　　爲一切衆生　常求諸好事　　　　
　　　　第二淨明地　今已解説竟　　　　
　　　　天人恭敬者　願説第三地　　　　
　　　　善示智所作　菩薩之所行　　　　
　　　　願説諸大人　云何行布施　　　　
　　　　持戒及忍辱　精進行禪定　　　　
　　　　智慧與方便　并及慈悲心　　　　
　　　　云何行是法　清淨於佛行　　　　
　　　　解脱月菩薩　語金剛藏言　　　　
　　　　菩薩至三地　當以何等心
金剛藏菩薩摩訶薩語解脱月菩薩言佛子
諸菩薩摩訶薩深淨心行第二地已欲得第
三地當以十心得入第三地何等爲十一淨
心二猛利心三厭心四離心五不退心六
堅心七明盛心八無足心九快心十大心
諸佛子是菩薩摩訶薩以是十心得入第三
地能觀一切有爲法如實相所謂無常苦空
無我不淨不久敗壞不可信相念念生滅又
不生不滅不從前際來不去至後際現在不
住菩薩如是觀一切有爲法眞實相知此諸
法無作無起無來無去而諸衆生憂悲苦惱
憎愛所繋無有停積無定生處但爲貪恚癡
火所然増長後世苦惱火聚無有實性猶
如幻化見如是已於一切有爲法轉復厭離
趣佛智慧是菩薩知如來智慧不可思議不
可稱量有大勢力無能勝者無有雜相無有
衰惱憂悲之苦能至無畏安隱大城不復轉
還能救無量苦惱衆生如是見知佛智無量
見有爲法無量苦惱於一切衆生轉生殊勝
十心何等爲十衆生可愍孤獨無救貧窮
無所依止三毒之火熾然不息閉在三有
牢固之獄常住煩惱諸惡刺林無正觀力於
善法中欲樂心薄失諸佛妙法而常隨順生
死水行驚畏涅槃是菩薩見衆生如是多諸
衰惱發大精進是諸衆生我應救我應解
應令清淨應令得脱應著善處應令安住應
令歡喜應知所宜應令得度應使滅苦菩薩
如是善遠離一切有爲法深念一切衆生見
諸佛一切智有無量利益即時欲具佛智慧
救度衆生故勤行菩薩道作是思惟以何因
縁以何方便是諸衆生墮在大苦諸煩惱中
當拔出之使得永住畢竟常樂即時知住無
礙解脱智慧中者乃可得此是無礙智慧解
脱不離通達諸法如實智無行行慧如是智
慧之明從何而得當知不離多聞決定智慧
復作是念無礙解脱等諸佛法以何爲本不
離聞法爲本菩薩如是念已一切求法時轉
加精進日夜常樂聽法無有厭足心無休
息喜法愛法依法隨法重法究竟法歸法
救法隨順行法菩薩如是方便求法所有
珍寶財物金銀等庫藏無所匱惜於此物
中不生難想但於説法者生難遭想爲求
法故於内外物無不能捨世間所有可布施
者所謂國土人民眷屬田業財物摩尼寶珠
金銀庫藏象馬輦輿衆寶瓔珞諸嚴身之具
妻子男女及支節手足耳目鼻舌擧身施與
無所愛惜又爲求法故於説法者盡心恭敬
供養給侍破除憍慢我慢大慢諸惡苦惱
無理等事悉能忍受深求法故若得一句
未曾聞法勝得滿三千大千世界珍寶得聞
正法一偈勝得轉輪聖王釋提桓因梵天王
處無量劫住是菩薩若有人來作是言我
與汝佛所説法一句能淨菩薩所行道令汝
得聞若能入大火坑受大苦者當以相與是
菩薩作是念我受一句法故尚於三千大千
世界火坑從梵天投下何況墮小火坑我等
求法應盡受一切諸地獄苦猶應求法何況
人中諸小苦惱爲求法故發如是心又如所
聞法心常喜樂悉能正觀是菩薩聞諸法
已降伏其心於空閑處心作是念如説行
者乃得佛法不可但以口之所言菩薩如是
能住明地即離諸欲惡不善法有覺有觀離
生喜樂入初禪滅覺觀内清淨心一處無覺
無觀定生喜樂入二禪離喜故行捨心念
安慧身受樂諸賢聖能説能捨常念受樂入
三禪斷苦斷樂故先滅憂喜故不苦不樂行
捨念淨入四禪是菩薩過一切色相滅一
切有對相不念一切別異相故知無邊虚
空即入虚空無色定處過一切虚空相知
無邊識即入識無色定處過一切識相知
無所有即入無所有無色定處過一切無所
有處知非有想非無想安隱即入無色非有
想非無想處但隨順諸法行故而不樂著是
菩薩以慈心高廣無量無瞋無恨無惱害
以信解力遍滿一方二方三方四方四維上
下亦復如是悲心喜心捨心高廣無量無瞋
恨無惱害以信解力遍滿一方第二三四
方四維上下亦復如是是菩薩有種種神通
力能動大地一身爲多身多身爲一身現滅
還出石壁山障皆能徹過如行虚空於虚空
中加趺而去猶如飛鳥入出於地如水無異
履水如地身出烟焔如大火聚日月有大神
徳威力而能以手捫摸摩之身力自在乃至
梵世是菩薩以清淨天耳過於人耳悉聞人
天音聲遠近是菩薩以他心智如實知他心
染心如實知染心離染心如實知離染心瞋
心離瞋心癡心離癡心垢心離垢心小心大
心散亂心如實知散亂心定心不定心縛心
解心有上心無上心如實知有上心無上心
如是以自心知他心是菩薩念知宿命諸所
生處所謂一世二世三四五世乃至十二十
三十四十五十乃至百世千世萬世百千萬
億那由他世一劫二劫乃至百千萬億那由
他無量劫數其中諸劫無量成壞於諸劫中
所經因縁悉能念知我生彼處如是種族如
是姓名如是飮食如是苦樂如是久住我於
彼死生於此間於此間死生於彼間如是種
種相貌因縁悉能念知是菩薩天眼清淨
過於人眼見衆生生死形色好醜善惡貧賤
富貴趣善惡道隨業受報皆如實知所謂
是諸衆生成就身惡業成就口惡業成就意
惡業距逆賢聖受邪見教起罪業因縁故
身死墮惡道生在地獄是諸衆生成就善身
業善口業善意業不逆賢聖信受正見行
善業因縁故死後生善處天上是菩薩於諸
禪定解脱三昧能入能出而不隨生但見何
處有助菩提法處以願力故能生其中是
菩薩住明地中見數百千萬億那由他諸佛
恭敬供養尊重讃歎衣服飮食臥具醫藥親
近諸佛聽受經法聽受法已隨力而行是菩
薩爾時觀諸法不生不滅衆縁而有於百千
萬億劫所集欲縛漸得微薄一切有縛一切
無明縛皆悉微薄不復積集不積集故斷
於邪貪邪瞋邪癡諸佛子譬如眞金巧師錬
治轉更精好光明倍勝菩薩亦如是住在明
地不集三縛故斷於邪貪邪瞋邪癡諸善根
轉増明淨是菩薩忍辱心柔軟心美妙心不
壞心不動心不濁心不高心不下心一切所
作不望報心他少有作當生報心不諂曲心
不染亂心轉勝明淨爾時菩薩於四攝法中
愛語利益偏多十波羅蜜中忍辱波羅蜜精
進波羅蜜轉多餘助菩提法皆轉明淨諸佛
子是名諸菩薩第三明地菩薩摩訶薩住是
地中多作釋提桓因智慧猛利能以方便因
縁轉諸衆生令離淫欲所作善業若布施
若愛語若利益若同事皆不離念佛念法乃
至不離念具足一切種智常生是心我當何
時於衆生中爲首爲尊乃至於一切衆生
爲依止者是人若欲勤加精進於須臾間能
得十萬三昧乃至能示十萬菩薩以爲眷屬
隨其願力神通自在不可算數若干百千萬
億那由他劫不可計知爾時金剛藏菩薩
欲令此義轉明故而説偈言
　　　　菩薩以是心　能得第三地　　　　
　　　　淨心猛厭心　離心不退心　　　　
　　　　堅心堪受心　快心及大心　　　　
　　　　以如是等心　得入於三地　　　　
　　　　智者住明地　觀有爲作法　　　　
　　　　不淨無常苦　無我壞敗相　　　　
　　　　無有牢固性　不久念念滅　　　　
　　　　如是思惟知　無有來去相　　　　
　　　　見諸有爲法　如病如癰瘡　　　　
　　　　愛心所纒縛　生諸憂悲苦　　　　
　　　　但爲貪恚癡　猛火所焚燒　　　　
　　　　從無始世來　熾然常不息　　　　
　　　　即時於一切　三界生厭離　　　　
　　　　惡賤有爲法　心無所貪著　　　　
　　　　但求諸佛智　無量無邊限　　　　
　　　　甚深難思議　清淨無諸苦　　　　
　　　　如是見佛智　無諸苦惱已　　　　
　　　　哀愍諸衆生　貧窮無福慧　　　　
　　　　三毒火常然　無有救護者　　　　
　　　　墮在地獄中　百種苦所切　　　　
　　　　放逸凡夫人　沒諸煩惱聚　　　　
　　　　盲冥無所見　失諸佛法寶　　　　
　　　　常隨生死水　無怖空怖畏　　　　
　　　　我於是衆生　當勤度脱之　　　　
　　　　精進求智慧　爲作饒益者　　　　
　　　　思惟何方便　可以得救護　　　　
　　　　唯有諸如來　深妙無礙智　　　　
　　　　此智何爲因　唯從智慧生　　　　
　　　　思惟是智慧　但從多聞生　　　　
　　　　如是籌量已　勤求多聞法　　　　
　　　　日夜常精進　聽受無厭惓　　　　
　　　　讀誦愛樂法　唯法以爲貴　　　　
　　　　爲欲求法故　以諸珍寶等　　　　
　　　　所親愛妻子　隨意諸眷屬　　　　
　　　　國土及城邑　資生諸好物　　　　
　　　　歡喜而施與　心無所戀惜　　　　
　　　　頭目耳鼻舌　牙齒及手足　　　　
　　　　支節身血肉　心肝及髓腦　　　　
　　　　以此等施人　猶不以爲難　　　　
　　　　若得聞正法　是爲最甚難　　　　
　　　　假令有一人　語此菩薩言　　　　
　　　　汝今若能入　是大猛火聚　　　　
　　　　然後當與汝　諸佛所説法　　　　
　　　　聞已即歡喜　自投於火聚　　　　
　　　　設使大千界　火聚滿其中　　　　
　　　　須彌梵世下　不足以爲難　　　　
　　　　若爲求一句　諸佛所説法　　　　
　　　　救諸苦惱者　得之甚爲難　　　　
　　　　始從初發心　乃至成佛道　　　　
　　　　我於其中間　盡此諸劫數　　　　
　　　　爲欲求諸法　備受阿鼻苦　　　　
　　　　何況於人間　小小諸苦惱　　　　
　　　　以聽法因縁　能得正憶念　　　　
　　　　正憶念因縁　能生諸禪定　　　　
　　　　深妙等三昧　及五神通事　　　　
　　　　次第皆能起　自在不隨生　　　　
　　　　菩薩住是地　能以決定心　　　　
　　　　多供養諸佛　聽受所説法　　　　
　　　　斷邪受恚等　餘煩惱微薄　　　　
　　　　猶如成錬金　調和得其所　　　　
　　　　菩薩住是地　功徳藏充滿　　　　
　　　　多作忉利王　自在化婬欲　　　　
　　　　愛佛功徳故　化導無量衆　　　　
　　　　悉能令得住　無上佛道中　　　　
　　　　菩薩住是地　能以柔軟心　　　　
　　　　勤行於精進　得百千三昧　　　　
　　　　悉得見諸佛　相好莊嚴身　　　　
　　　　其心轉猛利　願力者殊勝　　　　
　　　　常爲諸衆生　勤求好事者　　　　
　　　　分別解説此　第三明地已
焔地第四
　　　　諸佛子聞説　如是地相義　　　　
　　　　深妙無有量　心皆大歡喜　　　　
　　　　散衆名花香　供養於如來　　　　
　　　　地及大海水　悉皆大震動　　　　
　　　　天諸婇女等　於上虚空中　　　　
　　　　同以微妙音　歌頌此上法　　　　
　　　　他化自在王　聞以大歡喜　　　　
　　　　雨摩尼珠寶　以散於佛上　　　　
　　　　踊躍稱讃言　善哉佛出世　　　　
　　　　功徳藏流布　利益於我等　　　　
　　　　我今聞説此　菩薩地相義　　　　
　　　　是事百千劫　難聞而得聞　　　　
　　　　願更説後地　利益諸天人　　　　
　　　　僉皆喜欲聞　得地諸行相　　　　
　　　　解脱月菩薩　重請金剛藏　　　　
　　　　願爲諸菩薩　説至四地行
爾時金剛藏菩薩摩訶薩語解脱月菩薩言
佛子諸菩薩摩訶薩具足清淨行第三地已
欲得第四地者當以十法明門得入此四地
何等爲十一思量衆生性二思量法性三思
量世界性四思量虚空性五思量識性六思
量欲界性七思量色界性八思量無色界性
九思量快信解性十思量大心性諸佛子
菩薩以此十法明門能從三地入第四地
諸佛子菩薩摩訶薩若得第四菩薩焔地即
於如來家轉有勢力得内法故有十種智何
等爲十一不退轉心二於三寶中得不壞信清
淨畢竟智三修習觀生滅四修習諸法本來
不生五常修習轉還世間行六修習知業因
縁故有生七修習分別生死涅槃門差別八
修習衆生業差別九修習前際後際差別十
修習現在常滅不住行是十智心則生佛家
轉得勢力復次佛子菩薩摩訶薩住是菩薩
第四地觀内身循身觀精勤一心除世間貪
憂觀外身循身觀精勤一心除世間貪憂觀
内外身循身觀精勤一心除世間貪憂觀内
受外受内外受内心外心内外心内法外法
内外法循法觀精勤一心除世間貪憂是
菩薩未生惡不善法爲不生故欲生勤精進
發心正斷已生諸惡不善法爲斷故欲生勤
精進發心正斷未生諸善法爲生故欲生勤
精進發心正行已生諸善法爲住不失修
増廣故欲生勤精進發心正行是菩薩修行
四如意分欲定斷行成就修如意分依止厭
依止離依止滅迴向於捨精進定斷行成就
修如意分心定斷行成就修如意分思惟定
斷行成就修如意分依止厭離滅迴向於捨
是菩薩修行信根依止厭離滅迴向於捨精
進根念根定根修行慧根依止厭離滅迴向
於捨是菩薩修行信力依止厭離滅迴向於
捨精進力念力定力修行慧力依止厭離
滅迴向於捨是菩薩修行念覺分依止厭
離滅迴向於捨擇法覺分精進覺分喜覺
分除覺分定覺分修行捨覺分依止厭離滅
迴向於捨是菩薩修行正見依止厭離滅迴
向於捨正思惟正語正業正命正精進正念
修行正定依止厭離滅迴向於捨是菩薩以
不捨衆生心故行以本願力故大悲爲首大
慈合行爲攝一切智爲莊嚴佛國爲具佛
諸力無畏不共法三十二相八十種好具
足音聲爲隨順佛深解脱爲思惟大智慧方
便故行諸佛子諸菩薩摩訶薩住菩薩焔地
所有身見著等著我著衆生著人壽者知
者見者著五陰十二入十八界所起屈伸卷
舒出沒推求心所行愛著寶重所見爲歸爲
洲皆悉斷滅是菩薩轉倍精進慧方便所生
助道法隨所修行心轉柔和堪任有用心無
疲惓轉求上法増益智慧救一切世間隨順
諸師恭敬受教如所説行是菩薩爾時知恩
知報恩心轉和善同止安樂直心軟心無有
邪曲行正定行無有憍慢則易與語隨順
教誨得説者意如是具足善心軟心寂滅心
忍辱心淨地諸法思惟修行是菩薩爾時
成不轉精進者不捨精進不壞精進不厭精
進不惓精進廣大精進無邊精進猛利精進
無等等精進救一切衆生精進分別是道非
道精進是菩薩心志清淨不失深心信解
明利諸善根増長遠離世間垢濁不信疑悔
等皆已滅盡無疑無悔現前具足於一切
佛大信解事中不厭不捨自然習樂無量之
心常現在前菩薩住是第四焔地能見諸佛
數百數千數千萬億那由他佛供養恭敬尊
重讃歎衣服飮食臥具醫藥親近諸佛一心
聽法聽受法已能信奉持多於佛所出家修
道是菩薩樂心深心清淨信解平等轉更明
了住壽多劫若干百千萬億那由他劫善
根轉勝明利諸佛子如上眞金以爲莊嚴餘
金不及如是諸菩薩摩訶薩住此菩薩焔地
諸善根轉増明利下地菩薩所不能及譬如
摩尼珠光明清淨能照四方餘寶不及雨漬
水澆光明不滅菩薩住焔地中下地菩薩所
不能及一切諸魔及諸煩惱皆不能壞其智
慧諸佛子是名略説諸菩薩摩訶薩第四焔
地菩薩摩訶薩住是地中多作須夜磨天
王多教化衆生破於我心所作善業若布施
若愛語若利益若同事皆不離念佛不離念
法不離念諸菩薩摩訶薩爲伴乃至不離念
具足一切種智常生是心我當何時於一切
衆生中爲首爲尊乃至於一切衆生中爲依
止者是菩薩摩訶薩若欲如是勤行精進須
臾之間得百億三昧乃至示現百億菩薩以
爲眷屬若以願力自在示現過於此數若干
百千萬億那由他不可計劫爾時金剛藏菩
薩欲重明此義而説偈言
　　　　諸菩薩具足　修治明地已　　　　
　　　　觀諸衆生性　法性世間性　　　　
　　　　虚空性識性　三界性信解　　　　
　　　　深心清淨故　得入第四地　　　　
　　　　即於如來家　増長得勢力　　　　
　　　　不退於佛道　三寶不壞信　　　　
　　　　觀生滅無作　知世間轉行　　　　
　　　　從業而有生　生死涅槃異　　　　
　　　　知衆生諸業　觀法先後際　　　　
　　　　不住常滅相　佛家生勢力　　　　
　　　　諸大菩薩等　得如是法已　　　　
　　　　憐愍諸衆生　習身受心法　　　　
　　　　内外四念處　依止於厭離　　　　
　　　　亦依止寂滅　迴向於涅槃　　　　
　　　　除滅惡法故　善法得増長　　　　
　　　　習行四正法　修四如意分　　　　
　　　　習行於五根　及以修五力　　　　
　　　　修習七覺意　行於八聖道　　　　
　　　　修習如是法　皆爲衆生故　　　　
　　　　本願之所助　慈悲心爲首　　　　
　　　　求覓一切智　爲淨諸佛土　　　　
　　　　成十力功徳　無畏不共法　　　　
　　　　諸音聲言説　甚深妙道法　　　　
　　　　及無礙解脱　大智慧方便　　　　
　　　　從身見爲首　六十二見等　　　　
　　　　衆生見人見　命者知者見　　　　
　　　　於諸陰界入　之所貪著處　　　　
　　　　得是第四地　皆悉已除斷　　　　
　　　　隨斷煩惱業　其心亦隨淨　　　　
　　　　諸所作善業　皆爲救世間　　　　
　　　　菩薩柔軟心　常不爲放逸　　　　
　　　　堪用心直心　求利衆生心　　　　
　　　　如此所求事　皆爲無上道　　　　
　　　　大智慧職位　利益世間故　　　　
　　　　深心敬養師　如説樂修行　　　　
　　　　知恩報恩者　易化無瞋恨　　　　
　　　　無有邪曲心　柔和同止樂　　　　
　　　　修習如是法　精進不退轉　　　　
　　　　菩薩住是地　深心及直心　　　　
　　　　淨心與信解　皆轉得明淨　　　　
　　　　増長諸善根　垢濁疑悔法　　　　
　　　　如是等諸事　皆悉得除滅　　　　
　　　　諸菩薩住是　第四焔地中　　　　
　　　　得値無量佛　諮受所説法　　　　
　　　　於是諸佛所　出家難沮壞　　　　
　　　　如眞金莊嚴　餘金所不及　　　　
　　　　菩薩住是地　諸功徳深心　　　　
　　　　智慧及方便　所行清淨道　　　　
　　　　乃至千億魔　皆所不能壞　　　　
　　　　如眞妙明珠　不爲水雨敗　　　　
　　　　菩薩住是地　天人所供養　　　　
　　　　多作夜摩王　能轉諸邪見　　　　
　　　　所作諸善業　皆爲佛智慧　　　　
　　　　其心常堅固　不可得動轉　　　　
　　　　若勤行精進　得百億三昧　　　　
　　　　能見百億佛　願力則過是　　　　
　　　　如是第四地　清淨名爲焔　　　　
　　　　無量福慧者　今已解説竟
難勝地第五
　　　　諸菩薩聞是　第四地行法　　　　
　　　　心皆大歡喜　踊躍無有量　　　　
　　　　雨天衆寶花　雰雰如雪下　　　　
　　　　咸讃言善哉　金剛藏大士　　　　
　　　　他化自在王　與諸眷屬等　　　　
　　　　於上虚空中　心皆大歡喜　　　　
　　　　放衆妙光明　作天諸伎樂　　　　
　　　　歌歎佛功徳　并及菩薩衆　　　　
　　　　天諸婇女等　各以清妙音　　　　
　　　　同聲稱讃佛　而説如是言　　　　
　　　　世尊久遠來　勤苦所求願　　　　
　　　　無上正眞道　於今始乃得　　　　
　　　　利益天人者　久乃今得見　　　　
　　　　釋迦牟尼佛　今至於天宮　　　　
　　　　從久遠已來　今始異相動　　　　
　　　　久遠世已來　今始放妙光　　　　
　　　　衆生從久來　今始得安樂　　　　
　　　　久來方得聞　大慈悲徳音　　　　
　　　　度諸功徳岸　久遠今乃値　　　　
　　　　聖王能悉破　憍慢我心等　　　　
　　　　無比可供養　而今得供養　　　　
　　　　能開諸天道　使得一切智　　　　
　　　　世尊甚清淨　無量如虚空　　　　
　　　　不染於世法　如蓮花在水　　　　
　　　　處世最高大　猶如大海中　　　　
　　　　須彌金山王　是故歡喜禮　　　　
　　　　如是諸天女　各以衆妙音　　　　
　　　　敬心歌頌已　默然而觀佛　　　　
　　　　解脱月菩薩　請金剛藏言　　　　
　　　　菩薩得五地　相貌之因縁
金剛藏菩薩摩訶薩語解脱月菩薩言佛子
諸菩薩摩訶薩已具足第四地欲得第五地
以十平等心能入第五地何等爲十一過去
佛法平等二未來佛法平等三現在佛法平
等四戒淨平等五心淨平等六除見疑悔淨
平等七知道非道淨平等八行知見淨平等
九諸菩提分法轉勝淨平等十等化衆生淨
平等諸佛子諸菩薩摩訶薩以是十平等淨
心具足得入於五地善修菩提法故深心
清淨故求轉勝道故則能得佛道是菩薩
得大願力以慈悲心不捨於一切以得念慧
心道理之勢力修習於福慧不捨起方便欲
得轉勝道上地明觀法受諸佛神力所護生
定不退心如實知是苦聖諦是苦集諦是
苦滅諦是至滅苦道諦是菩薩善知世諦
善知第一義諦善知相諦善知差別諦善知
示成諦善知事諦善知生起諦善知盡無生
諦善知令入道諦次第成菩薩諸地故善知
習如來智諦爾時菩薩常在一乘故善知
第一義諦隨衆生意令歡喜故知世諦分別
諸法自相故知相諦諸法各異故知差別諦
分別諸陰界入故知示成諦以身心苦惱故
知苦諦諸道生相續故知集諦畢竟滅一切
惱熱故知滅諦起不二法故知道諦以一切
種智知一切法次第成一切菩薩地故善知
習如來智諦以信解力故知非得無盡諦智
菩薩如是以此諸諦智如實知一切有爲法
虚僞誑詐敗壞相假住須臾誑惑凡夫人
菩薩爾時於衆生中大悲轉勝而現在前能
生大慈光明得如是智慧力不捨一切衆生
常求佛智慧如實觀一切有爲法先際後際
知衆生從先際無明有愛故生流轉生死於
五陰歸處不能動發増大苦惱聚是中無我
無我所無衆生無人無知者無壽命者後際
亦如是如是無所有而愚癡貪著不斷不知
無邊有出無出爾時作是念凡夫衆生甚爲
可怪無明癡故有無量無邊阿僧祇身已滅
今滅當滅如是常受生死不能於身生厭離
想轉更増長機關苦身常爲生死水漂不能
得返歸五陰舍不能捨離不畏四大毒蛇不
能拔出憍慢見箭不能滅除貪恚癡焔不能
破壞無明愚闇不能乾竭愛著大海不求十
力大聖導師常隨魔意於生死城中多爲諸
惡覺觀所轉如是苦惱孤窮衆生無有救者
無有舍者無有究竟道者唯我一人獨無等
侶修集福徳智慧以是資糧令此一切衆生
得住畢竟清淨乃至使得一切法中佛無礙智
力如是思惟從正觀生於智力發願所作一
切善根皆爲度諸衆生故爲一切衆生求好
事故求安樂故爲利益一切衆生故爲解脱
一切衆生故爲一切衆生無苦惱故爲一切
衆生無麁惡故爲一切衆生心清淨故爲調伏
一切衆生故爲滅一切衆生諸憂惱苦滿其願
故是菩薩爾時住此第五難勝地中不忘諸
法故名爲念者決定智慧故名爲智者知經
書意次第故名爲有道者自護護彼故名爲
有慚愧者不捨持戒故名爲堅心者善思惟
是處非處故名爲覺者不隨他故名爲隨智
者善分別諸法章句義故名爲隨慧者善修
禪定故名爲得神通者隨世間法行故名爲
方便者善集福徳資糧故名爲無厭足者常
求智慧因縁故名爲不捨者集大慈大悲因
縁故名爲無疲惓者常正憶念故名爲遠離
破戒者深心求佛十力四無所畏十八不共法
故名爲常念佛法者常令衆生離惡修善故
名爲莊嚴佛國者種諸福徳莊嚴三十二相
八十種好故名爲行種種善業者求莊嚴佛
身口意故名爲常行精進者供養一切説法
菩薩故名爲樂大恭敬者一切菩薩諸世間
方便中心無瞋礙故名爲心無礙者常樂教
化衆生故名爲晝夜遠離餘心者菩薩如是
行時布施亦教化衆生愛語利益同事亦教
化衆生又以色身示現亦教化衆生亦以説
法教化衆生亦示菩薩行事教化衆生亦示
諸佛大事教化衆生亦示生死過惡教化衆
生亦示諸佛智慧利益教化衆生菩薩如是
修習以大神力種種因縁方便道教化衆生
是菩薩雖種種因縁方便心常在佛智而不
退失善根又復常求轉勝利益衆生法是人
利益衆生故世間所有經書伎藝文章算數
名性經書治病醫方所謂治乾消病小兒
病鬼著病蠱毒病癩病等伎樂歌舞戲笑
歡娯經書國土城郭聚落室宅園觀池泉
華果藥草林樹金銀摩尼珠琉璃珊瑚虎魄
車𤦲馬碯示諸寶聚日月五星二十八宿占
相吉凶地動夢書怪相身中諸相布施持戒
攝伏其心禪定神通四禪四無量心四無色
定凡諸不惱衆生事安樂衆生事憐愍衆生
故出令入諸佛無上之法菩薩住是難勝地
値數百數千數萬億佛供養尊重讃歎衣服
飮食臥具醫藥親近聽法聽法已出家出家
已於諸佛所聽受經法而爲法師説法利益
得轉勝多聞積三昧乃至過百千萬億劫不
忘此事是菩薩爾時一切福徳善根轉勝明
淨佛子譬如成錬眞金以車𤦲磨瑩其光轉
勝菩薩住是地中方便智慧力故功徳善根
轉淨明勝下地所不及又如日月星宿諸天
宮殿風持令去不失法度如是佛子菩薩住
難勝地以方便思惟故福徳善根轉倍明淨
而不取證亦不疾至佛道諸佛子是名諸菩
薩摩訶薩難勝地今已略説菩薩摩訶薩
住是地中多作兜率陀天王諸根猛利能
摧伏一切外道有所作業若布施愛語利益
同事皆不離念佛念法念菩薩伴乃至不
離念具足一切種智我當何時於衆生中爲
首爲尊乃至於一切衆生中爲依止者諸佛
子是菩薩若欲如是勤行精進須臾之間能
得千億三昧乃至示千億菩薩以爲眷屬若
以願力神力自在復過是數若干百千萬億
不可得知爾時金剛藏菩薩欲明此義故重
説偈言
　　　　諸菩薩具足　四地行法已　　　　
　　　　思惟三世佛　戒等心亦等　　　　
　　　　除見疑悔等　道非道行等　　　　
　　　　觀諸平等已　得入第五地　　　　
　　　　四念處爲弓　諸根爲利箭　　　　
　　　　四正勤爲馬　四如意爲車　　　　
　　　　五力以爲鎧　破諸煩惱賊　　　　
　　　　勇健不退轉　直入第五地　　　　
　　　　慚愧無垢衣　淨戒以爲香　　　　
　　　　七覺爲華鬘　禪定爲塗香　　　　
　　　　智慧與方便　種種念莊嚴　　　　
　　　　如是得入諸　陀羅尼園林　　　　
　　　　四如意爲足　正念爲頭項　　　　
　　　　慈悲明淨眼　利智慧爲牙　　　　
　　　　以空無我吼　破諸煩惱賊　　　　
　　　　如是人師子　能入第五地　　　　
　　　　是菩薩得至　住於第五地　　　　
　　　　轉修勝淨法　皆爲佛道故　　　　
　　　　常行慈悲心　未曾有厭惓　　　　
　　　　但爲修習此　第五地行法　　　　
　　　　深集二資糧　福徳及智慧　　　　
　　　　種種方便力　欲得上明觀　　　　
　　　　常爲佛所護　得成於念慧　　　　
　　　　次第能善觀　如實知諸諦　　　　
　　　　第一諦世諦　差別諦成諦　　　　
　　　　事生滅道諦　至無障礙諦　　　　
　　　　如是觀諸諦　心微妙清淨　　　　
　　　　雖爲未能得　無障礙解脱　　　　
　　　　以能有智慧　及與信力故　　　　
　　　　得勝於一切　世間諸智慧　　　　
　　　　如是觀諸諦　悉知有爲法　　　　
　　　　虚妄僞詐誑　無有一堅實　　　　
　　　　能得於諸佛　慈悲光明分　　　　
　　　　爲諸衆生故　專心求佛慧　　　　
　　　　知有爲先後　衆生甚可愍　　　　
　　　　墮在無明闇　愛因縁所繋　　　　
　　　　是菩薩能拔　世間之苦惱　　　　
　　　　知法無壽者　猶如草木等　　　　
　　　　衆生常以二　煩惱因縁故　　　　
　　　　從於先世來　後世亦如是　　　　
　　　　相續不斷絶　不能盡苦邊　　　　
　　　　於此生愍傷　我當度脱之　　　　
　　　　不出五陰舍　不畏四大害　　　　
　　　　不拔諸邪箭　不滅三毒焔　　　　
　　　　不破無明闇　墮在大愛海　　　　
　　　　無有智慧明　離大導師故　　　　
　　　　知如是事已　轉加勤精進　　　　
　　　　有所作起業　皆爲度衆生　　　　
　　　　常念正念慧　修道有慚愧　　　　
　　　　堅心與智慧　轉更令増益　　　　
　　　　修福慧無厭　持戒不羸弱　　　　
　　　　求多聞無倦　正修淨佛土　　　　
　　　　種相好音聲　因縁無厭足　　　　
　　　　所作諸善業　皆爲利衆生　　　　
　　　　爲利世間故　造立經書等　　　　
　　　　名姓鬼病方　歌舞戲笑等　　　　
　　　　堂閣園林法　衣服諸飮食　　　　
　　　　示種種寶聚　令衆得歡喜　　　　
　　　　占日月五星　二十八宿等　　　　
　　　　地動吉凶相　夢書諸怪事　　　　
　　　　布施持戒等　離欲修禪定　　　　
　　　　四無量神通　安樂世間故　　　　
　　　　大智慧菩薩　得此難勝地　　　　
　　　　供養數億佛　從佛而聽法　　　　
　　　　而修諸善根　皆悉得明淨　　　　
　　　　猶如車𤦲寶　瑩磨於眞金　　　　
　　　　譬如寶宮殿　隨風不失法　　　　
　　　　世法利不染　如蓮華在水　　　　
　　　　菩薩住是地　多作兜率王　　　　
　　　　諸根轉猛利　破諸外道見　　　　
　　　　所作諸善業　皆爲佛智慧　　　　
　　　　得佛力無畏　能度諸衆生　　　　
　　　　是菩薩勤修　轉勝精進力　　　　
　　　　能得千萬億　諸深妙三昧　　　　
　　　　供養千億佛　能動千世界　　　　
　　　　隨其所願力　過是數無量　　　　
　　　　如是第五地　種種諸方便　　　　
　　　　上智慧大人　如法解説竟
十住經卷第二

十住經卷第三
　後秦三藏鳩摩羅什譯　
現前地第六
　　　　諸菩薩聞説　上地之行相　　　　
　　　　在於虚空中　雨衆妙珍寶　　　　
　　　　放清淨光明　供養於世尊　　　　
　　　　咸讃言善哉　善哉金剛藏　　　　
　　　　時有無量億　諸天皆歡喜　　　　
　　　　於上虚空中　雨衆寶末香　　　　
　　　　光明相綺錯　微妙甚可樂　　　　
　　　　衆香華瓔珞　幡蓋雨佛上　　　　
　　　　他化自在王　與諸眷屬等　　　　
　　　　雨衆妙寶物　雰雰如雲下　　　　
　　　　歌頌供養佛　稱歎金剛藏　　　　
　　　　咸讃言善哉　善哉快説此　　　　
　　　　千萬億天女　於上虚空中　　　　
　　　　作衆天音樂　歌歎佛功徳　　　　
　　　　咸作如是言　如來之所説　　　　
　　　　微妙無有量　能滅諸煩惱　　　　
　　　　諸法本性空　無有毫末相　　　　
　　　　空無有分別　同若如虚空　　　　
　　　　無有去住相　亦無有戲論　　　　
　　　　本來常清淨　如如無分別　　　　
　　　　若人能通達　一切諸法性　　　　
　　　　於有於無中　其心不動搖　　　　
　　　　但以大悲心　爲度諸衆生　　　　
　　　　是名諸佛子　從佛口法生　　　　
　　　　常行於布施　利益諸衆生　　　　
　　　　本來雖善淨　持戒而堅心　　　　
　　　　雖知法無傷　而行於忍辱　　　　
　　　　雖知法性離　而行於精進　　　　
　　　　雖先滅煩惱　而入於諸禪　　　　
　　　　雖先解法空　而選擇諸法　　　　
　　　　寂滅智雖多　而求利世間　　　　
　　　　能滅諸惡者　名之爲大人　　　　
　　　　如是諸天女　百千種妙音　　　　
　　　　稱讃歌頌已　皆默然觀佛　　　　
　　　　解脱月菩薩　請金剛藏言　　　　
　　　　當以何相貌　得成第六地
金剛藏菩薩言諸佛子菩薩摩訶薩已能具
足五地行欲入六地當以十平等法得入於
六地何等爲十一以無性故一切法平等
二以無想故一切法平等三以無生故一切
法平等四以無滅故一切法平等五以本來
清淨故一切法平等六以無戲論故一切法
平等七以不取不捨故一切法平等八以離
故一切法平等九以幻夢影響水中月鏡像
焔化故一切法平等十以有無不二故一切
法平等諸佛子諸菩薩摩訶薩具足五地行
以是十平等法能入第六地諸佛子若菩薩
摩訶薩能如是觀一切法性能忍隨順得第
六地無生法忍雖未現前心已明利成就順
忍是菩薩觀一切法如是相大悲爲首増長
具足更以勝觀觀世間生滅相故作是念
世間所有受身生處皆以貪著我故若離著
我則無世間生處諸凡夫人愚癡所盲貪
著於我常樂求有恒隨邪念行邪妄道習起
三行罪行福行不動行以是行故起熱心
種子有漏有取心故起生死身所謂業爲地
識爲種子無明覆蔽愛水爲潤我心漑灌種
種諸見令得増長生名色牙因名色故生
諸根諸根合故有觸生從觸生受樂受故
生渇愛渇愛増長故有四取四取因縁故起
業於有起五陰身名爲生五陰衰變名爲
老衰變滅名爲死老死因縁有憂悲熱惱衆
苦聚集是十二因縁無有集者自然而集無
有散者自然而散因縁合則有因縁散則
無菩薩摩訶薩如是於六地中隨順觀十二
因縁又作是念不如實知諸諦第一義故有
無明覆心無明業果是名諸行依諸行有初
識與識共生有四取陰依止取陰有名色
名色成就有六入諸根行塵故有識從是
和合生有漏觸觸共生有受貪樂於受名
爲愛愛増長名爲取從取起有漏業有業有
果報五陰名爲生五陰熟名爲老熟五陰
壞名爲死死別離時愚人貪著心熱名爲憂
悲發聲啼哭五識名爲苦意識名憂憂苦轉
多名爲惱如是但生大苦樹大苦聚如是十
二因縁苦聚無我無我所無作者無使作者
菩薩作是念若有作者則有作事若無作者
則無作事第一義中無作者無作事又作是
念三界虚妄但是心作如來説所有十二因
縁分是皆依心所以者何隨事生貪欲心是
心即是識事是行行誑心故名無明識所依
處名名色以入生貪心名六入三事和合有
觸觸共生名受貪著所受名爲渇愛渇愛不
捨名爲取是和合故名爲有此有更有有相
續名爲生生變熟名爲老老壞名爲死此
中無明有二種作一者縁中癡二者爲生諸
行因行亦有二種作一者生未來世果報二
者與識作因識亦有二種作一者能令有相
續二者與名色作因名色亦有二種作一者
互相助成二者與六入作因六入亦有二種
作一者能縁六塵二者能與觸作因觸亦有
二種作一者能觸所縁二者能與受作因受
亦有二種作一者覺憎愛事二者與愛作因
愛亦有二種作一者所可染中生貪心二者
與取作因取亦有二種作一者能増長煩惱
二者與有作因有亦有二種作一者能於餘
道中生二者與生作因生亦有二種作一者
能起五陰二者與老作因老亦有二種作一
者令諸根熟二者與死作因死亦有二種作
一者壞五陰身二者以不見知故而令相續
不絶是中無明縁諸行者無明令行不斷助
成行故行縁識者令識不斷助成識故識縁
名色者令名色不斷助成名色故乃至生
縁老死憂悲苦惱生不斷相續助成故無
明滅故則諸行滅乃至老死憂悲苦惱亦如
是是中無明若無諸行亦無因滅則果滅
餘分亦如是是中無明愛取是三分不斷煩
惱道諸行及有不斷業道餘因縁分不斷苦
道先際後際相續不斷故是三道不斷是三
道離我我所而有生滅如二竹相對而住
不堅似堅無明因縁諸行者即是過去世事
識名色六入觸受是現在事愛取有生老死
是未來世事於是有三世出無明滅故諸行
滅名爲斷相續説十二因縁説名三苦無明
行識名色六入名爲行苦觸受名爲苦苦愛
取有生死憂悲苦惱名爲壞苦無明滅故
諸行滅乃至老死名爲斷三苦相續説因
無明諸行生餘亦如是無明滅諸行滅以
諸行體性空故餘亦如是無明因縁諸行以
生縛説餘亦如是無明滅故諸行滅以滅縛
説餘亦如是無明因縁諸行是隨順無所有
觀説無明滅諸行滅是隨順盡觀説餘亦如
是如是逆順十種觀十二因縁法所謂因縁
分次第身心所攝自助成法不相捨離隨三
道行分別先後際故三苦差別故從因縁起
生滅縛故無所有盡觀故爾時菩薩隨十二
因縁觀無我無衆生無壽命者無人性空
離作者使作者無主屬衆因縁無所有如是
觀時空解脱門現在前滅此事餘不相續故
名無相解脱門現在前知此二種更不樂生
唯除大悲心教化衆生無願解脱門現在
前菩薩修行是三解脱門離彼我相離作者
受者相離有無相悲心轉増以重悲心故勤
行精進未滿助菩提法欲令滿足菩薩作是
念有爲和合故増離散則滅衆縁具故増
不具故滅我今知有爲法多過故不應具和
合因縁亦不畢竟滅有爲法爲教化衆生故
諸佛子菩薩如是知有爲法多過無性離堅
固相無生無滅與大慈悲和合不捨衆生即
時得無障礙般若波羅蜜光明現在前得如
是智慧具足修集取阿耨多羅三藐三菩提
因縁而不與有爲法共住觀有爲法性寂滅
相亦不住其中欲具足無上菩提分故菩薩
住現前地中得快空三昧性空三昧第一
義空三昧第一空三昧大空三昧合空三昧
生空三昧如實不分別空三昧攝空三昧離
不離空三昧如是等萬空三昧門現在前無
相無願三昧亦如是是菩薩住現前地中志
心決定心妙心深心不轉心不捨心廣心無
邊心樂智心慧方便和合心如是等心轉勝
増長故隨順阿耨多羅三藐三菩提一切外
道論師不能傾動入於智地轉聲聞辟支佛
決定向佛智一切衆魔及諸煩惱所不能制
安住菩薩智慧明中善修應空無相無願解
脱門專以慧方便行助菩提法是菩薩住現
前地於般若波羅蜜中得轉勝行得第三上
順忍以順是法無有違逆故菩薩住是現前
地中得見數百數千佛乃至數百千萬億佛
供養恭敬尊重讃歎衣服飮食臥具醫藥親
近諸佛於諸佛所聽法聽法已如實隨智慧
光明故如所説行令諸佛歡喜是人轉勝知
諸佛法藏乃至無量百千萬億劫諸善根轉
妙明淨諸佛子譬如眞金以琉璃磨瑩光色
轉勝菩薩住此現前地以慧方便故善根轉
勝明淨寂滅餘地所不及諸佛子譬如月
明能令衆生身得清淨四種風吹不能遏
絶菩薩摩訶薩住是現前地善根轉勝能滅
無量衆生煩惱之火四種惡魔所不能壞諸
佛子是名諸菩薩摩訶薩現前地菩薩住是
地中多作善化自在天王智慧猛利能破一
切増上慢者聲聞問難不能窮盡有所施作
布施愛語利益同事皆不離念佛念法念諸
菩薩伴乃至不離念一切種智常發願言我
於一切衆生爲首爲尊乃至於一切衆生爲
依止者是菩薩若欲勤行精進於須臾間
得十萬億三昧乃至能示十萬億菩薩眷屬
若以願力能過是數不可稱計若干百千萬
億劫爾時金剛藏菩薩欲令此義明了故而
説偈言
　　　　諸菩薩已得　具足行五地　　　　
　　　　知諸法無相　無相無生滅　　　　
　　　　本來常清淨　無有諸戲論　　　　
　　　　修集如是智　得入第六地　　　　
　　　　諸法常離相　不取亦不捨　　　　
　　　　性空猶如幻　離二無分別　　　　
　　　　若能順如是　微妙之理趣　　　　
　　　　心無有違逆　得入第六地　　　　
　　　　住於利順忍　智慧得力故　　　　
　　　　觀察於一切　世間生滅相　　　　
　　　　悉知諸世間　皆從癡闇出　　　　
　　　　癡闇若滅者　則無諸世間　　　　
　　　　觀擇因縁法　隨順第一義　　　　
　　　　而不壞縁報　所作及假名　　　　
　　　　如實無作者　亦無有受者　　　　
　　　　如是觀有爲　如雲無實事　　　　
　　　　不知眞諦義　名之爲無明　　　　
　　　　從是則生思　身口行得報　　　　
　　　　從行故有識　即生於名色　　　　
　　　　如是生世間　至生死苦聚　　　　
　　　　了知於三界　但從心而有　　　　
　　　　知十二因縁　在於一心中　　　　
　　　　如是則生死　但從心而出　　　　
　　　　心若得滅者　生死則亦滅　　　　
　　　　無明二種作　作癡作於業　　　　
　　　　乃至於老死　破散壞五陰　　　　
　　　　從於此事邊　具出於苦惱　　　　
　　　　是事若盡者　苦惱則亦盡　　　　
　　　　無明若具足　相續則不斷　　　　
　　　　因縁若不具　則斷於相續　　　　
　　　　無明及愛取　即是煩惱道　　　　
　　　　行有是業道　餘則是苦道　　　　
　　　　癡至於六入　是名爲行苦　　　　
　　　　觸受是苦苦　餘分是壞苦　　　　
　　　　滅三苦相續　則更無有我　　　　
　　　　無明及諸行　則是過去世　　　　
　　　　識與及於受　是則爲現在　　　　
　　　　從愛而生苦　則是未來世　　　　
　　　　無明若滅者　是則無有苦　　　　
　　　　癡從衆縁生　則生於諸縛　　　　
　　　　衆縁若滅者　則滅於諸縛　　　　
　　　　從因而生果　因滅則果滅　　　　
　　　　如是觀諸法　自性則皆空　　　　
　　　　隨順於無明　則有世間出　　　　
　　　　若逆於無明　是則斷於有　　　　
　　　　從是則有是　是無則無是　　　　
　　　　如是十種觀　甚深因縁法　　　　
　　　　觀因縁相續　去來及現在　　　　
　　　　不離一心中　分別有三道　　　　
　　　　從三種苦觀　及以生滅法　　　　
　　　　無所有而盡　能行逆順觀　　　　
　　　　菩薩如是入　十二因縁法　　　　
　　　　知空猶如幻　如夢亦如影　　　　
　　　　如焔亦如化　虚誑無作者　　　　
　　　　亦無有受者　但誑於愚人　　　　
　　　　如是觀因縁　智者所修空　　　　
　　　　無縁則無相　知此二虚假　　　　
　　　　其諸一切有　於中無所願　　　　
　　　　但以大悲心　愍度衆生故　　　　
　　　　如是諸大士　修習解脱門　　　　
　　　　悲心愛樂佛　無量諸功徳　　　　
　　　　知諸有爲法　皆從和合有　　　　
　　　　即得萬空定　無相願亦爾　　　　
　　　　智慧轉増進　入於上順忍　　　　
　　　　得於諸菩薩　無爲智解脱　　　　
　　　　如是諸善根　轉勝明淨利　　　　
　　　　供養無量佛　諸佛所稱讃　　　　
　　　　常於諸佛所　出家學佛道　　　　
　　　　到諸佛法藏　善根轉増長　　　　
　　　　猶以琉璃寶　瑩磨於眞金　　　　
　　　　光明轉清淨　其喩亦如是　　　　
　　　　如於虚空中　滿月光清淨　　　　
　　　　四種風所吹　不能令遏絶　　　　
　　　　菩薩智慧光　滅諸煩惱熱　　　　
　　　　四魔不能制　其喩亦如是　　　　
　　　　菩薩住是地　多作善化王　　　　
　　　　諸根悉猛利　能破増上慢　　　　
　　　　所作諸善業　皆隨順智慧　　　　
　　　　聲聞諸問難　不能得窮盡　　　　
　　　　是佛子若欲　如是勤精進　　　　
　　　　能得於百千　億數諸三昧　　　　
　　　　得見於百千　億數十方佛　　　　
　　　　如春清了時　日光明則淨　　　　
　　　　如是第六地　深妙難知見　　　　
　　　　聲聞所不了　大士略説竟
遠行地第七
　　　　爾時諸天衆　在於虚空中　　　　
　　　　雨香花珍寶　如雲散佛上　　　　
　　　　踊躍發妙音　咸讃言善哉　　　　
　　　　善哉金剛藏　善知第一義　　　　
　　　　無量功徳聚　人中之蓮花　　　　
　　　　説此上妙行　利益諸世間　　　　
　　　　他化自在王　雨光明華香　　　　
　　　　雰雰而供養　除憂煩惱者　　　　
　　　　諸天及天王　發妙音聲言　　　　
　　　　若聞此地義　則爲得大利　　　　
　　　　時作百千種　上妙諸伎樂　　　　
　　　　諸天女善歌　承佛神力故　　　　
　　　　佛是最寂滅　能令惡爲善　　　　
　　　　一切諸世間　皆所共恭敬　　　　
　　　　雖出過世間　而示世間法　　　　
　　　　知身同實相　而示種種身　　　　
　　　　雖以諸言音　演説寂滅法　　　　
　　　　而知於語言　無有音聲相　　　　
　　　　能過百千土　上妙供諸佛　　　　
　　　　知身佛國土　捨相智自在　　　　
　　　　雖教化衆生　而無彼我想　　　　
　　　　廣集大功徳　不於中起著　　　　
　　　　以見取相故　三毒火然世　　　　
　　　　不取一切相　慈悲起精進　　　　
　　　　諸天及天女　歡喜設供養　　　　
　　　　如是讃歎已　默然而觀佛　　　　
　　　　爾時解脱月　請金剛藏言　　　　
　　　　大衆皆清淨　願説七地相
金剛藏菩薩言諸佛子菩薩摩訶薩已具足
第六地行若欲入第七菩薩地者從方便慧
起十妙行何等爲十是菩薩善修空無相無
願而以慈悲心處在衆生隨諸佛平等法而
不捨供養諸佛常樂思惟空智門而廣修集
福徳資糧遠離三界而能莊嚴三界畢竟寂
滅諸煩惱焔而能爲衆生起滅貪恚癡煩惱
焔法隨順諸法如幻如夢如影如響如化如
水中月鏡中像不二相而起分別種種煩惱
及不失業果報知一切佛國土空如虚空諸
國土皆是離相而起淨佛國土行知一切佛
法身無身而起色身三十二相八十種好以
自莊嚴知諸佛音聲不可説相信解如來音
聲本來寂滅相而隨一切衆生起種種莊嚴
音聲知諸佛於一念頃通達三世事而知種
種相種種時種種劫得阿耨多羅三藐三菩
提隨衆生心信解故作如是説諸佛子是名
從慧方便生十妙行菩薩摩訶薩具足六地
行已修此妙行得入七地諸佛子如是
方便慧現前故名爲入七地是菩薩住七地
中入無量衆生性入無量諸佛教化衆生法
入無量世間性入諸佛無量清淨國土入無
量諸法差別入無量諸佛智得無上道入
無量諸劫算數入無量諸佛通達三世入無
量衆生信樂差別入無量諸佛色身別異入
無量諸佛衆生志行根差別入無量諸佛音
聲語言令衆生歡喜入諸佛無量衆生心心
所行差別入無量諸佛隨智慧行入示無量
聲聞乘信解入諸佛無量説道因縁令衆生信
解入無量辟支佛智慧習成入諸佛無量甚
深智慧所説入諸菩薩無量所行道入諸佛
無量所説大乘集成事令衆生得入諸菩薩
作是念如是諸佛世尊有無量無邊大勢力
不可以若干百千萬億劫算數所知如是諸
佛勢力我皆應集不以強分別此彼得成以
不分別不取相故成此菩薩如是智慧善思
惟常修習大方便慧令其安住佛道智中
以不動法故若欲常起種種度衆生道無有
障礙來時亦起去時亦起坐臥住立皆能
起道度脱衆生離諸陰蓋住諸威儀常不離
如是想念是菩薩於念念中具足菩薩十波
羅蜜及菩薩十地何以故是菩薩摩訶薩於
念念中以大悲心爲首修習一切佛法皆迴
向如來智慧故十波羅蜜者以菩薩求佛道
所修善根與一切衆生故是檀波羅蜜能滅
一切煩惱熱是尸羅波羅蜜慈悲爲首於一
切衆生中無所傷是羼提波羅蜜求轉勝善
根無厭足是毘梨耶波羅蜜修道心不馳散
常向一切智是禪波羅蜜忍諸法先來不生
門是般若波羅蜜能起無量智門是方便波
羅蜜期轉勝智慧是願波羅蜜一切外道諸
魔不能沮壞是力波羅蜜於一切法相如實
成故是智波羅蜜如是念念中具足十波羅
蜜是菩薩具足十波羅蜜時念念中亦具足
四攝法三十七菩提分法三解脱門擧要
言之一切助阿耨多羅三藐三菩提法於念
念中皆悉具足爾時解脱月菩薩問金剛藏
菩薩言佛子菩薩摩訶薩但於七地中具足
助菩提法一切諸地中亦具足金剛藏菩
薩言佛子菩薩摩訶薩於十地中悉具足
助菩提法但第七地勝故得名何以故諸菩
薩摩訶薩於七地中功行具足入智慧神
通道故佛子菩薩於初地中發願縁一切佛
法故具足助菩提法第二地中除心惡垢故
具足助菩提法第三地中願轉増長得法明
故具足助菩提法第四地中得入道故具足
助菩提法第五地中隨順行世間法故具足
助菩提法第六地中入甚深法門故具足助
菩提法此第七地中起一切佛法故具足助
菩提法何以故諸佛子菩薩摩訶薩於此地
中得諸智慧所得道以是力故第八地自
然得成佛子譬如二三千大千世界一定清
淨一定垢穢是二中間難可得過但以大精
進力大神通力大願力故乃能過諸佛子
諸菩薩如是行於雜道難可得過但以大願
力大智慧力大方便力故乃可得過解脱月
菩薩言第七菩薩地爲是淨行爲是垢行金
剛藏菩薩言從初歡喜地來菩薩所行皆離
煩惱罪業何以故迴向阿耨多羅三藐三菩
提故隨地所行清淨不名爲過佛子譬如轉
輪聖王乘大寶象遊四天下知有貧窮苦惱
者而過不在王然王未免人身若捨王身生
於梵世住梵天宮遊行千世界示梵王威
力爾時乃離人身諸佛子菩薩亦如是從
初地來在諸波羅蜜乘知一切衆生心所行
事及煩惱垢而不爲煩惱垢之所汚以乘善
道故而不名爲過若菩薩捨一切所修功行
道從七地入八地爾時名爲乘菩薩清淨
乘悉知一切世間諸煩惱垢而不爲諸煩惱
所汚亦名爲過諸佛子菩薩住是七地多過
貪欲等諸煩惱衆在此七地不名有煩惱者
不名無煩惱者何以故一切煩惱不發起故
不名有煩惱者貪求如來智慧未滿願故不
名無煩惱者菩薩住是七地成就深淨身業
深淨口業深淨意業是菩薩所有不善業
道諸佛所呵隨煩惱垢者如是諸業悉已
得過所有善業道諸佛所讃是則常行又世
間經書伎藝如五地中説自然而得於三千
大千世界中最爲希有得爲大師唯除如
來入八地菩薩無有衆生深心妙行能與等
者是菩薩所有禪定神通解脱三昧雖未得
果報所生而隨意自在菩薩住是遠行地
於念念中具足修集方便慧力及一切助菩
提法轉勝具足住是遠行地中能入善擇菩
薩三昧善思義三昧益意三昧分別義藏
三昧如實擇法三昧堅根安住三昧知神
通門三昧法性三昧如來利三昧種種義
藏三昧不向生死涅槃三昧如是具足百萬
菩薩三昧能淨治此地是菩薩得是三昧
智慧方便善清淨故深得大悲力故名爲過
聲聞辟支佛地趣佛智地是菩薩住是地
無量身業無相行無量口業無相行無量意
業無相行是菩薩清淨行故顯照無生法忍
解脱月菩薩言佛子若菩薩住初地有無
量身業無量口業無量意業已能過一切聲
聞辟支佛地金剛藏菩薩言縁大法故能過
非是實行力此第七地自實行力故一切聲
聞辟支佛所不能壞佛子譬如生在王家即
勝一切群臣百官何以故豪尊力故身既長
大智慧成立眞實得勝諸佛子菩薩摩訶
薩初發心時已勝一切聲聞辟支佛以發大
願深心清淨故今住此地自以智力故勝
諸佛子菩薩住在七地得甚深遠離無行身
口意業轉求勝法而不捨離以是轉勝心故
雖行實際而不證實際解脱月言佛子菩薩
摩訶薩從何地來能入寂滅金剛藏言菩薩
摩訶薩從第六地來能入寂滅今住此地於
念念中能入寂滅而不證寂滅是名菩薩成
就不可思議身口意業行實際而不證實際
佛子譬如有人乘船入於大海善爲行法善
知水相不爲水患所害如是菩薩摩訶薩住
此七地乘諸波羅蜜船能行實際而不證實
際菩薩如是以大願力故得智慧力故從
禪定智慧生大方便力故雖深愛涅槃而現
身生死雖眷屬圍繞而心常遠離以願力受
生三界而不爲世法所汚心常善寂以方便
力故而還熾然雖然不燒隨行佛智轉聲
聞辟支佛地得至諸佛法藏而現於魔界雖
過四魔道而現行魔行雖現諸外道行而深
心不捨佛法雖現身一切世間而心常在出
世間法所有莊嚴之事勝諸天龍夜叉乾闥
婆阿修羅迦樓羅緊那羅摩睺羅伽人非人
四天王釋提桓因梵天王而不捨樂法愛法
菩薩成就如是智慧住是遠行地中値百千
億萬那由他諸佛供養恭敬尊重讃歎衣
服飮食臥具醫藥供養諸佛已護持諸佛法
諸聲聞辟支佛智慧問難所不能壞是菩薩
憐愍衆生故法忍轉得清淨是菩薩無量百
千萬億那由他劫善根轉勝清淨佛子譬如
成錬眞金以諸好寶莊飾間錯轉勝明好
餘寶不及諸佛子菩薩亦如是住菩薩遠行
地中諸善根從方便智慧生轉勝明淨無能
壞者佛子譬如日光一切星宿月光所不能
及閻浮提内所有泥水悉能乾竭菩薩亦如
是住遠行地善根轉勝一切聲聞辟支佛
所不能及又能乾竭衆生煩惱汚泥諸佛子
是名菩薩摩訶薩第七遠行地菩薩摩訶薩
住是地中多作他化自在天王諸根猛利能
發衆生悟道善縁所作善業若布施若愛
語若利益若同事皆不離念佛不離念法不
離念諸菩薩摩訶薩伴乃至不離念具足一
切種智常生是心我何時當於一切衆生中
爲首爲尊乃至於一切衆生爲依止者是
菩薩若欲如是勤行精進於須臾間得百千
億那由他三昧乃至能示現百千億那由他
菩薩眷屬菩薩若以願力自在示現過於
此數百千萬億那由他劫不可計知爾時金
剛藏菩薩欲重明此義而説偈言
　　　　深智慧定心　具行六地已　　　　
　　　　一時生方便　智慧入七地　　　　
　　　　行空無相願　而修慈悲心　　　　
　　　　順佛平等法　而供養諸佛　　　　
　　　　雖以智觀空　而修福無厭　　　　
　　　　然後能得入　第七遠行地　　　　
　　　　雖能嚴三界　而心樂遠離　　　　
　　　　雖心常寂滅　而滅煩惱者　　　　
　　　　行空不二法　如幻如夢等　　　　
　　　　而行慈悲心　得入第七地　　　　
　　　　雖觀一切土　空若如虚空　　　　
　　　　而能善莊嚴　清淨諸佛土　　　　
　　　　雖知諸佛身　同法相無相　　　　
　　　　而種三十二　八十諸相好　　　　
　　　　雖知於諸佛　不可言説相　　　　
　　　　而嚴佛音聲　令世歡喜故　　　　
　　　　雖知於諸佛　一念中成道　　　　
　　　　而示時劫數　引導諸衆生　　　　
　　　　如是知於法　則得法照明　　　　
　　　　菩薩如是者　即入第七地　　　　
　　　　住是地能觀　無量衆生行　　　　
　　　　亦知於諸佛　勢力亦無量　　　　
　　　　世間及劫數　法性皆無量　　　　
　　　　又知諸衆生　所欲之所樂　　　　
　　　　知説三乘法　皆悉是無量　　　　
　　　　我當應教化　成就是衆生　　　　
　　　　以如是思惟　方便慧和合　　　　
　　　　於四威儀中　常行如是道　　　　
　　　　於一一念中　能具助菩提　　　　
　　　　所謂是十種　波羅蜜等法　　　　
　　　　如是諸菩薩　所修之福徳　　　　
　　　　皆與諸衆生　名檀波羅蜜　　　　
　　　　滅除心惡垢　名尸波羅蜜　　　　
　　　　不爲六塵傷　羼提波羅蜜　　　　
　　　　能起轉勝法　精進波羅蜜　　　　
　　　　於是道不動　名禪波羅蜜　　　　
　　　　無生忍是名　般若波羅蜜　　　　
　　　　迴向佛道名　方便波羅蜜　　　　
　　　　求於轉勝法　名願波羅蜜　　　　
　　　　無有能壞者　名力波羅蜜　　　　
　　　　能解如實説　名智波羅蜜　　　　
　　　　是助菩提法　念念皆能攝　　　　
　　　　發於廣大願　縁於大事故　　　　
　　　　初地中功徳　名之爲具足　　　　
　　　　第二地名爲　除諸心惡垢　　　　
　　　　第三願増明　第四地住道　　　　
　　　　第五隨世行　第六入深法　　　　
　　　　得無生相分　漸漸而増長　　　　
　　　　第七集一切　具菩提分法　　　　
　　　　能起諸功徳　及以一切願　　　　
　　　　如是諸功徳　令後八地中　　　　
　　　　一切諸所行　自然得清淨　　　　
　　　　遠行地難過　大智力所能　　　　
　　　　如二國中間　難可得過度　　　　
　　　　在於七地中　不汚如聖王　　　　
　　　　住於此道中　不名一切過　　　　
　　　　若到於第八　菩薩智慧地　　　　
　　　　爾時過意界　住於智業中　　　　
　　　　如梵王觀世　不得名爲人　　　　
　　　　菩薩罪不汚　如蓮花在水　　　　
　　　　菩薩住是地　過種種煩惱　　　　
　　　　不名有煩惱　不名盡煩惱　　　　
　　　　入是正道中　無有諸煩惱　　　　
　　　　願求佛道故　不名盡煩惱　　　　
　　　　於諸世間中　經書伎藝事　　　　
　　　　文頌呪術等　自然能了知　　　　
　　　　修習諸禪定　及諸神通等　　　　
　　　　無量心利世　是事皆能起　　　　
　　　　爾時此菩薩　過於二乘行　　　　
　　　　安住第七地　菩薩諸行中　　　　
　　　　以初發心時　大願力故勝　　　　
　　　　今於此地中　智慧力故勝　　　　
　　　　猶如國王子　小時豪性勝　　　　
　　　　後以功徳成　於諸人中勝　　　　
　　　　住此得深智　轉發勝精進　　　　
　　　　念念入寂滅　而亦不取證　　　　
　　　　猶如人乘船　入於大海中　　　　
　　　　雖行深水難　不爲水所害　　　　
　　　　菩薩行轉勝　方便智慧故　　　　
　　　　功徳悉備足　諸世所難知　　　　
　　　　供養無量佛　其心清淨故　　　　
　　　　如眞金雜寶　間錯而莊嚴　　　　
　　　　得佛智慧光　乾諸愛水潤　　　　
　　　　猶如日光明　消涸於泥潦　　　　
　　　　菩薩住是地　他化自在王　　　　
　　　　諸根悉猛利　通達諸道果　　　　
　　　　若欲勤精進　見十萬千億　　　　
　　　　那由他諸佛　願力過是數　　　　
　　　　七地智慧淨　一切世二乘　　　　
　　　　皆所共難知　今已略説竟
不動地第八
　　　　他化自在王　諸天及菩薩　　　　
　　　　聞説此上行　心皆大歡喜　　　　
　　　　供養佛佛子　雨上妙華香　　　　
　　　　瓔珞衆幡蓋　末香諸寶衣　　　　
　　　　眞妙摩尼珠　莊嚴身諸物　　　　
　　　　如雲空中下　散佛及大衆　　　　
　　　　天女於空中　作種種伎樂　　　　
　　　　供養於如來　并及諸菩薩　　　　
　　　　同以微妙音　歌頌諸功徳　　　　
　　　　一切智慧者　衆生中最尊　　　　
　　　　憐愍世間故　佛現神通力　　　　
　　　　華香珍寶等　皆出如是音　　　　
　　　　所有毛塵沙　各示那由他　　　　
　　　　無量數諸佛　於中而説法　　　　
　　　　於一毛頭中　見無量佛國　　　　
　　　　須彌鐵圍海　世間不迫隘　　　　
　　　　於一毛頭中　具有三惡道　　　　
　　　　天人阿修羅　各各受業報　　　　
　　　　見諸佛國中　一切佛妙音　　　　
　　　　轉無上法輪　隨起衆生念　　　　
　　　　諸佛世界中　衆生身種種　　　　
　　　　國有衆生身　衆生身有國　　　　
　　　　一切諸天人　悉皆離共住　　　　
　　　　佛先觀察已　然後爲説法　　　　
　　　　微塵中國土　衆生心想細　　　　
　　　　以國土麁故　衆生心想麁　　　　
　　　　佛現如是等　種種神通力　　　　
　　　　若爲衆生説　是事不可盡　　　　
　　　　如是以妙音　稱歎於世尊　　　　
　　　　心皆大歡喜　默然而觀佛　　　　
　　　　解脱月菩薩　請金剛藏言　　　　
　　　　佛子今可説　入於八地相
金剛藏菩薩言佛子諸菩薩摩訶薩已習七
地微妙行慧方便道淨善集助道法大願力
故心住不滅諸佛神力所護善根得力常念
隨順如來力無畏不共法樂心深心善淨成
就福徳智力大慈悲心故不捨一切衆生
修行無量智道能入諸法本來無生無滅無
相不出不失不去不還無所有性初中後平
等不異如來無分別智一切心意識憶想
分別無所貪著入一切法如虚空性是名菩
薩得無生法忍入第八地即時得是第八不
動地名爲深行菩薩難可得知無能分別離
一切相離一切想一切貪著無量無邊不
可思議一切聲聞辟支佛所不能壞深大遠
離而現在前諸佛子譬如比丘得於神通
心得自在次第乃入滅盡定一切動心憶想
分別心所行事皆悉盡滅菩薩亦如是住
是遠行地即時一切怱務都滅得無身口意
務住大遠離諸佛子如人夢中欲渡深水
是人爾時發大精進施大方便欲渡此水未
渡之間廓然便覺所渡方便乃怱遽事即
皆放捨諸佛子菩薩摩訶薩亦如是從初已
來發大精進廣修行道至不動地一切遽
事皆悉放捨不行二心諸所憶想不復現
前譬如生梵世者欲界煩惱不現在前如是
諸佛子菩薩住是不動地一切心意識不現
在前乃至佛心菩提心涅槃心尚不現前
何況當生世間心諸佛子是菩薩摩訶薩隨
順是地以本願力故又諸佛爲現其身住
在諸地法流水中如來智慧爲作因縁諸
佛皆作是言善哉善哉善男子汝得是第一
忍順一切諸佛法善男子我有佛十力四無
所畏十八不共法汝今未得當爲得是諸功
徳故加勤精進亦莫捨此忍門善男子汝
雖得此第一甚深寂滅解脱凡夫衆生不善
非寂滅常發種種煩惱爲種種覺觀所害汝
當愍此衆生又善男子汝應念本所願欲大
利益衆生欲得不可思議智慧門又善男子
一切法性一切法相若有佛若無佛常住
不異諸如來不以得此法故説名爲佛聲
聞辟支佛亦能得此寂滅無分別法善男
子汝觀我等無量清淨身相無量智慧無
量清淨國土起無量智慧無量方便無量
圓光無量淨音汝今應起如是等事又善男
子汝今適得此一法明所謂一切法寂滅
無有分別無生法明我等所得無量無邊
若干億劫算數所不能知汝爲得此故應起
此法善男子汝觀十方無量國土無量衆
生無量諸法差別汝應如實通達是事隨順
如是智是菩薩諸佛與如是等無量無邊起
智慧因縁門以此無量門故是菩薩能起無
量智差別業皆悉成就諸佛子我今爲汝説
若諸佛不令此菩薩住如是智慧門者是菩
薩爾時畢竟則取涅槃捨利益一切衆生以
諸佛與此菩薩如是無量無邊起智慧因縁
故於一念中所生智慧比從初地已來乃至
竟第七地百分不及一千萬億分百千萬億
那由他乃至無量無邊阿僧祇分不及一乃
至算數譬喩所不能及所以者何先以一身
行道修集功徳今此地中得無量身修菩薩
道以無量音聲以無量智慧無量生處無
量清淨國土無量教化衆生供養給侍無量
諸佛故隨順無量佛法故無量神通力故無
量大會差別故無量身口意業集一切菩薩
所行道以不動法故佛子譬如乘船欲入大
海未得大海多用功力或以手力若至大
海不復用力但以風力而去若本功力於
大海中一日之行於百千歳不能得及諸佛
子諸菩薩摩訶薩亦如是多集善根資糧乘
大乘船到菩薩所行大智慧海於須臾間不
施功力能近一切諸佛智慧本所施功若一
劫若百千萬劫不能得及諸佛子菩薩摩
訶薩得至第八地從本方便慧生無功用
心在菩薩道思惟諸佛智慧勢力所謂知世
界生世界滅世界壞世界成知以何業因縁
滅故世界壞知以何業因縁集故世界成是
菩薩知地性小相知地性大相知地性無量
相知地性差別相知水火風性小相大相
無量相差別相知微塵細相知微塵差別相
於一世界中所有微塵差別皆悉能知此一
世界所有地若干微塵皆悉能知若于水
火風微塵皆悉能知知若干寶物斤兩微
塵若干衆生身微塵世界中萬物微塵差別
分別衆生麁身細身從若干微塵生地獄身
從若干微塵生畜生身以若干微塵生餓鬼
身以若干微塵生阿修羅身以若干微塵生
天身以若干微塵生人身皆悉了知是菩
薩入如是分別微塵智中知欲界壞知欲界
成知色界壞知色界成知無色界壞知無色
界成知欲界色界無色界成壞知欲界小相
知欲界大相知欲界無量相知欲界差別相
知色界無色界小相大相無量相差別相如
是知三界是名菩薩教化衆生助智明分善
知分別衆生身善觀所應生處隨衆生生處
隨衆生身而爲受身是菩薩現身遍滿三千
大千世界隨衆生身各各差別如日於一切
水皆現其像若二三千大千世界三四五十
二十三十四十五十百三千大千世界若千
若萬若百萬若千萬若億若百千萬億那由
他世界身遍其中乃至無量無邊不可思議
不可説三千大千世界身遍滿其中隨衆生
身差別而爲受身是菩薩成就如是智慧於
一世界身不動搖乃至不可説諸佛世界隨
衆生身隨所信樂於諸佛大會而現身像若
於沙門會中示沙門形色婆羅門衆中示婆
羅門形色刹利衆中示刹利形色居士衆中
示居士形色四天王衆中帝釋衆中魔衆
中梵天衆中示梵天形色乃至阿迦貳吒天
衆中示阿迦貳吒形色以聲聞乘度者
示聲聞形色以辟支佛乘度者示辟支佛
形色以菩薩乘度者示菩薩形色以佛身
度者示佛身形色諸佛子所有不可説諸
佛國中隨衆生身信樂差別現爲受身而
實遠離身相差別常住諸身平等是菩薩
知衆生身知國土身知業報身知聲聞身
知辟支佛身知菩薩身知如來身知智身
知法身知虚空身菩薩如是知衆生深心
所樂若於衆生身作己身若於衆生身作
國土身業報身聲聞身辟支佛身菩薩身
如來身智身法身虚空身若於國土身作
己身業報身乃至虚空身若於業報身作己
身乃至虚空身若於己身作衆生身國土
身業報身聲聞身辟支佛身菩薩身如來
身智身法身虚空身是菩薩知衆生集業身
報身煩惱身色身無色身諸佛國土小相大
相垢相淨相無量相廣相倒相平相曲相
方相方差別相知業報身假名差別聲聞身
假名差別辟支佛身假名差別菩薩身假名
差別如來身差別菩提身願身化身受神力
身相好莊嚴身勢力身意生身福徳身智身
法身善分別如實説諸身相知諸法身平
等不壞相知虚空身無量相周遍相無形相
是菩薩善知起如是諸身則得命自在心自
在財物自在業自在生自在願自在信解
自在如意自在智自在法自在是菩薩得
是菩薩十自在即時爲不可思議智者無
量智者廣智者不可壞智者菩薩隨如是智
慧畢竟常淨起無罪身業口業意業身業隨
智行口業隨智行意業隨智行般若波羅蜜
爲増上大悲爲首善修方便善起諸願善爲
諸佛神通所護常不捨行利益衆生智悉知
無邊世界中差別事諸佛子擧要言之菩薩
住無動地身口意業所作皆能集一切佛法
是菩薩到此地中離一切煩惱故善住淨心
力中心常不離道故善住深心力中不捨衆
生故善住大悲力中救一切世間故善住大
慈力中不忘所聞法故善住陀羅尼力中分
別選擇一切佛法故善住一切樂説力中行
無邊差別世界故善住神通力中不捨一切
菩薩所行故善住願力中修集一切佛法故
安住波羅蜜力中善起一切種智故安住如
來力中是菩薩得如是智力示一切所作無
有過咎諸佛子諸菩薩摩訶薩此地不可壞
故名爲不動地智慧不轉故名爲不轉地一
切世間難測知故名威徳地無家過故名王
子地隨意自在故名菩薩生地更不作故名
爲成地善擇知故名爲究竟地善發大願
故名爲變化地不懷諸法故名爲勝處地
善修起先道故名爲無功力地諸佛子諸菩
薩摩訶薩得如是智慧名爲得入佛境界名
爲佛功徳所照明名爲隨佛威儀行趣向佛
法常爲諸佛神力善護常爲四天王釋提桓
因梵天王等所奉迎常爲密迹金剛神之所
侍衞善能生諸深禪定常能作無量諸身
差別於諸身中皆有勢力得大果報神通力
於無邊三昧中得自在能受無量記隨衆
生成就處示成阿耨多羅三藐三菩提是菩
薩入如是大智慧善通達諸法常放大慧
光明度無障礙法性道善知世間法道差
別能示一切諸功徳隨意自在善解先際後
際能入迴轉魔道智中入如來所行境界中
能於無邊世界行菩薩道以不轉相故是故
此地名爲不動諸佛子諸菩薩摩訶薩在不
動地善生禪定力故常不離見無邊諸佛
而不捨麁供養供給諸佛是菩薩於一一
劫一切世界中見數百千萬億那由他無
量無邊阿僧祇佛供養恭敬尊重讃歎具一
切供養事而用供養親近諸佛從諸佛受世
間別異等諸法明是人轉深入如來法藏問
世間性差別事中無能盡者乃至百千萬億
劫説不可盡又諸善根轉勝明淨譬如成
錬眞金巧匠雜寶作瓔珞已繋四天下主
頸閻浮提人無能奪者諸佛子菩薩摩訶
薩亦如是住是無動地諸善根轉勝明淨一
切聲聞辟支佛乃至七地菩薩所不能壞菩
薩住是地以善分別智門故智慧光明滅衆
生惱熱譬如佛子若千世界主大梵天王
能於一時流布慈心滿千世界亦能放光
遍照其中諸佛子菩薩摩訶薩亦如是住無
動地中能放身光照十萬三千大千世界微
塵數等世界衆生次能滅諸惱熱令得清涼
諸佛子是名略説菩薩摩訶薩不動地若廣
説者無量劫數所不能盡菩薩住是地中多
作大梵天王主千世界諸根猛利與諸衆生
聲聞辟支佛菩薩波羅蜜道因縁無有窮盡
説世間性差別中無能壞者所作善業若布
施若愛語若利益若同事皆不離念佛念法
念諸菩薩伴乃至不離念一切種智常生是
心我當何時於衆生中爲首爲尊乃至於一
切衆生爲依止者是菩薩若欲勤行精進
於須臾間得百萬三千大千世界微塵數諸
三昧乃至能示百萬三千大千世界微塵數
菩薩眷屬若以願力神通自在能過是數若
干百千萬億劫不可稱計爾時金剛藏菩薩
欲重明此義而説偈言
　　　　菩薩住七地　慧方便已得　　　　
　　　　善集助道法　大願之所繋　　　　
　　　　諸佛神力護　善根悉成就　　　　
　　　　求於勝智故　能入第八地　　　　
　　　　善集於福徳　而有深慈悲　　　　
　　　　離諸有量心　心同如虚空　　　　
　　　　如所説法中　心得決定力　　　　
　　　　如是得寂滅　微妙無生忍　　　　
　　　　諸法從本來　無生亦無滅　　　　
　　　　無相亦無出　不失亦不行　　　　
　　　　諸法初中後　與如無分別　　　　
　　　　無有心意行　同若如虚空　　　　
　　　　成就如是忍　無有諸戲論　　　　
　　　　得是不動地　甚深寂滅行　　　　
　　　　一切諸世間　不能得測量　　　　
　　　　一切諸心相　皆悉已壞盡　　　　
　　　　菩薩住是地　心識無分別　　　　
　　　　如入滅盡定　無念想分別　　　　
　　　　猶如人夢中　遽欲行渡水　　　　
　　　　覺則心廓然　自知無所作　　　　
　　　　得是深忍已　一切想念滅　　　　
　　　　亦如諸梵王　無欲界煩惱　　　　
　　　　先以願力護　諸佛今勸言　　　　
　　　　如是第一忍　是諸佛職位　　　　
　　　　我等深智力　無畏不共法　　　　
　　　　汝既無有此　當加勤精進　　　　
　　　　汝今雖得滅　一切煩惱火　　　　
　　　　當觀諸世間　煩惱常熾然　　　　
　　　　當念本所願　欲利諸衆生　　　　
　　　　悉遍知諸法　廣度於一切　　　　
　　　　諸法實性相　常住無變異　　　　
　　　　二乘亦得此　不以得名佛　　　　
　　　　但以得無礙　甚深微妙智　　　　
　　　　通達三世故　乃得名爲佛　　　　
　　　　是諸無等等　天人所恭敬　　　　
　　　　開是衆智門　令入諸佛法　　　　
　　　　成就無邊底　無量妙智慧　　　　
　　　　先所行諸法　不及今一念　　　　
　　　　如是諸菩薩　得妙智慧地　　　　
　　　　能在一念中　身遍於十方　　　　
　　　　入是智慧門　行道疾無礙　　　　
　　　　如行於大海　風力令去疾　　　　
　　　　離諸功用心　但在於智業　　　　
　　　　觀十方世界　成壞及與住　　　　
　　　　能知四大一　亦知種種異　　　　
　　　　小大無量相　種種諸差別　　　　
　　　　能數知三千　大千界微塵　　　　
　　　　亦知衆生身　四大微塵數　　　　
　　　　諸天身衆寶　微塵數差別　　　　
　　　　皆悉遍照了　餘亦如是知　　　　
　　　　智慧因縁故　心轉得調柔　　　　
　　　　爲利諸衆生　遍諸世界身　　　　
　　　　能於衆生身　而自作己身　　　　
　　　　及諸佛世界　諸餘種種身　　　　
　　　　如日月隨風　影現一切水　　　　
　　　　菩薩亦如是　隨順智慧風　　　　
　　　　常住於法性　湛然不移動　　　　
　　　　於淨心衆生　各現其身像　　　　
　　　　隨諸心所樂　而現爲受生　　　　
　　　　於諸人天會　悉皆示其身　　　　
　　　　菩薩於因縁　和合中自在　　　　
　　　　乃至能隨意　而爲現佛身　　　　
　　　　衆生國土身　業報賢聖身　　　　
　　　　智身與法身　知皆同平等　　　　
　　　　以是因縁故　得如意神通　　　　
　　　　爲令世歡喜　而現種種身　　　　
　　　　能得於十種　妙大自在智　　　　
　　　　所作隨智行　順於慈悲心　　　　
　　　　諸佛所有法　皆能善修習　　　　
　　　　住三淨業中　不動如須彌　　　　
　　　　能得大菩薩　所有十種力　　　　
　　　　一切諸魔衆　皆所不能轉　　　　
　　　　常爲諸佛護　釋梵所敬禮　　　　
　　　　密迹金剛神　常隨而侍衞　　　　
　　　　菩薩得是地　功徳無有量　　　　
　　　　百千萬億劫　説之不可盡　　　　
　　　　得近無數佛　増益諸善根　　　　
　　　　如眞金雜寶　莊嚴在王頸　　　　
　　　　菩薩在是地　多作大梵王　　　　
　　　　典領千國土　功徳富無量　　　　
　　　　能以三乘教　而無有窮盡　　　　
　　　　慈心光普照　破諸煩惱熱　　　　
　　　　若欲於須臾　能得百三千　　　　
　　　　大千世界數　微塵諸三昧　　　　
　　　　能見十方佛　其數亦如是　　　　
　　　　若以其願力　過是無有量　　　　
　　　　今已略解説　第八地妙相　　　　
　　　　若廣演説者　千億劫不盡
十住經卷第三

十住經卷第四
　後秦三藏鳩摩羅什譯　
妙善地第九
　　　　佛子演説此　八地妙義時　　　　
　　　　以佛神力故　震動無量國　　　　
　　　　一切智身出　無量微妙光　　　　
　　　　遍照十方界　衆生得安樂　　　　
　　　　千萬數菩薩　住於虚空中　　　　
　　　　設衆妙供養　諸天所無有　　　　
　　　　大自在天王　并及他化王　　　　
　　　　歡喜衆妙供　大海功徳佛　　　　
　　　　天女數千萬　恭敬咸歡喜　　　　
　　　　同以微妙音　歌歎佛功徳　　　　
　　　　以佛神力故　出如是妙法　　　　
　　　　善行寂滅者　無有諸惡心　　　　
　　　　各在於其地　善修菩薩行　　　　
　　　　利益世間故　遍遊於十方　　　　
　　　　示衆以佛道　心同空無礙　　　　
　　　　諸菩薩神力　上妙供養具　　　　
　　　　勝十方人天　福徳之所致　　　　
　　　　佛子樂智者　以此示佛力　　　　
　　　　於一國不動　而現一切處　　　　
　　　　利益於世間　如滿月明淨　　　　
　　　　滅一切音聲　語言諸想念　　　　
　　　　而以諸音聲　説法猶如響　　　　
　　　　隨衆生下劣　其心厭沒者　　　　
　　　　示説聲聞道　令出於衆苦　　　　
　　　　隨所有衆生　諸根少利者　　　　
　　　　樂於因縁法　爲説辟支佛　　　　
　　　　隨所有利根　利益衆生者　　　　
　　　　有大慈悲心　爲説菩薩法　　　　
　　　　若無上大心　決定樂大事　　　　
　　　　爲示於佛身　説無量佛法　　　　
　　　　譬如幻化師　示種種身色　　　　
　　　　如是諸身相　皆無有實事　　　　
　　　　如是諸佛子　善知智慧術　　　　
　　　　能示一切行　心離於有無　　　　
　　　　諸天女千萬　微妙音歌歎　　　　
　　　　如是歌歎已　默然而視佛　　　　
　　　　又解脱月言　佛子大會淨　　　　
　　　　一心願樂聞　過八地正行
金剛藏菩薩言佛子諸菩薩摩訶薩以如
是無量智善觀佛道欲更求轉勝深寂滅解
脱欲轉勝思惟如來智慧欲入如來深密法
中欲選擇取不可思議大智慧欲選擇諸陀
羅尼三昧重令清淨欲令諸神通廣大欲隨
順世間差別行欲修諸力無畏佛不共法無
能壞者欲順行諸佛轉法輪力欲不捨所
受大悲大願得入第九地諸菩薩住此地中
如實知起善不善無記法行知有漏無漏法
行世間出世間法行思議不可思議法行定
不定法行聲聞辟支佛法行菩薩道法行
如來地法行有爲法無爲法行隨順如是
智慧如實知菩提心所行難知諸煩惱難業
難諸根難願樂難性難志心難深心難生
難殘氣難三聚差別難知衆生諸心差別相
心雜相心輕轉相心壞不壞相心無形相心
無邊遍自在相心清淨差別相心垢相心無
垢相心縛相心解相心諂曲相心質直相
心隨道相皆如實知是菩薩知煩惱深相知
淺相知煩惱心伴相不離相知使纒差別相
知是心相應不相應相知是生時得果報相
知是三界中差別相知愛癡見深入如箭相
知憍慢癡重罪相知是三業因縁不斷相略
説乃至如實知入八萬四千煩惱行差別相
是菩薩知諸業善不善無記相分別未分別
相心伴相不離相自然盡相行道盡相種相
集相不失果報相次第相有報相無報相黒
黒報相白白報相黒白黒白報相非黒非白
能盡業相知業起處相受業法別異相知無
量因縁起業相知世間業出世間業差別相
現報相生報相後報相隨諸業定相不定相
略説乃至如實知八萬四千諸業差別相是
菩薩知諸根軟中利差別相知先際後際別
異相不別異相知上中下相知煩惱伴相
不相離相隨諸乘定相不定相淳熟相未淳
熟相隨心行相易壞相深取相増上相不
可壞相轉相不轉相三世差別相深隱共生
差別相略説乃至如實知八萬四千諸根差
別相是菩薩知衆生諸欲樂軟中利相略説
乃至如實知八萬四千欲樂差別相是菩薩
知諸性軟中利相略説乃至如實知八萬四
千諸性差別相是菩薩知深心軟中利相略
説乃至如實知八萬四千深心差別相是菩
薩分別知諸結使有伴共心生不共心生心
相應心不相應深入相無始來隨惱衆生
相與一切禪定解脱神通相違堅繋縛三
界繋無量心而不現前開諸業門而無所
知可對治相無所有相無定事相不異聖
道相滅動相是菩薩如實知諸生差別相
所謂地獄畜生餓鬼阿修羅人天差別色界
無色界差別有想無想差別業是田愛是水
無明是黒闇覆識是種子後身是生牙名
色共生而不相離有癡愛相續相欲生欲作
欲愛不離樂衆生相分別三界差別相三
有相續相皆如實知是菩薩如實知諸習氣
若有餘若無餘隨所生處有習氣隨共衆生
住有習氣隨業煩惱有習氣善不善無記有
習氣離欲有習氣隨後身有習氣次第隨逐
有習氣深入道斷相持煩惱相離則無法皆
如實知是菩薩如實知衆生定不定相正定
相邪定相不定相邪見中邪定相正見中正
定相離此二無定相一一五逆是邪定相
五根是正定相邪位是邪定正位是正
定更不作故離此二位是不定相深入邪
聚有難得轉相令修無上道因縁相不定
聚邪定聚衆生守護相皆如實知佛子諸
菩薩摩訶薩隨如是智名爲安住妙善地菩
薩住是地知衆生如是諸行差別相隨其解
脱而與因縁是菩薩知化衆生法知度衆
生法如實知而爲説法聲聞乘相辟支佛乘
相菩薩乘相如來地相如實知隨衆生因
縁而爲説法隨心隨根隨欲樂差別而爲説
法又隨行處隨智慧處而爲説法知一切
行處隨而説法隨衆生性深入難處而爲
説法隨道隨生隨煩惱隨習氣轉故説法隨
乘令解脱故説法是菩薩住此地中爲大
法師守護諸佛法藏墮在大法師深妙義中
用無量慧方便四無礙智起菩薩言辭説法
是菩薩常隨四無礙智而不分別何等爲四
一法無礙二義無礙三辭無礙四樂説無礙
是菩薩用法無礙智知諸法自相以義無礙
智知諸法差別以辭無礙智知無分別説諸
法以樂説無礙智知諸法次第不斷復次以
法無礙智知諸法無體性以義無礙智知諸
法生滅相以辭無礙智知諸法假名而不斷
假名説以樂説無礙智隨假名不壞無邊説
復次以法無礙智知現在諸法差別相以義
無礙智知過去未來諸法差別相以辭無礙
智知過去未來現在諸法以無分別説以樂
説無礙智於一一世得無邊法相故説復
次以法無礙智知諸法差別以義無礙智知
諸法義差別以辭無礙智隨諸言音而爲
説法以樂説無礙智隨所樂解而爲説法
復次以法無礙智以法智知諸法差別以方
便知諸法無差別以義無礙智以比智如實
知諸法差別以辭無礙智以世智説諸法差
別以樂説無礙智知善説第一義復次以
法無礙智知諸法一相不壞以義無礙智善
入陰入界諦因縁法以辭無礙智一切世間
之所歸趣以微妙音故以樂説無礙智所説
轉勝能令衆生得無邊法明復次以法無礙
智知諸法無有分別攝在一乘以義無礙
智入分別諸法差別門以辭無礙智能説
諸乘無分別義以樂説無礙智以一法門説
無邊法明復次以法無礙智能入一切菩薩
行智行法行隨智行以義無礙智能分別説
十地義差別以辭無礙智不分別説隨順諸
地道以樂説無礙智説一切行無邊相復
次以法無礙智知一切佛於一念中得菩提
以義無礙智知種種時處差別以辭無礙智
隨諸佛得道事差別説以樂説無礙智於一
句法無邊劫説而不窮盡復次以法無礙
智知一切佛説一切佛力無所畏不共法
大慈大悲無礙智轉法輪等隨順一切智以
義無礙智隨如來音聲出八萬四千隨衆
生心隨根隨欲樂差別以辭無礙智以如來
音聲不分別説一切諸行以樂説無礙智
以諸佛智慧力隨衆生所樂音聲説諸佛子
菩薩摩訶薩如是善知無礙智安住第九地
名爲得諸佛法藏能爲大法師得衆義陀羅
尼衆法陀羅尼起智陀羅尼衆明陀羅尼善
意陀羅尼衆財陀羅尼名聞陀羅尼威徳陀
羅尼無礙陀羅尼無邊旋陀羅尼雜義藏陀
羅尼得如是等百萬阿僧祇陀羅尼隨應方
便説如是無量樂説差別門演法是菩薩得
如是無量陀羅尼門能於無量諸佛所聽法
聞已不忘如所聞法能以無量差別門爲人
演説是菩薩於一佛所以百萬阿僧祇陀羅
尼聽受法如從一佛聽法餘無量無邊諸佛
亦如是是菩薩於禮敬佛時所聞法明門非
多學聲聞得陀羅尼力於十萬劫所能受持
是菩薩得如是陀羅尼力諸無礙智樂説力
以説法故在於法座遍三千大千世界衆生
隨意説法是菩薩在法座上唯除諸佛及
受職菩薩於一切中最爲殊勝心中得無量
法明是菩薩處於法座或以一音令一切
大衆悉得解了即得解了或以種種音聲令
一切大衆各得開解即得開解或以默然但
放光明令一切大衆各得解法即得解法
或一切毛孔皆出法音或三千大千世界
所有色無色物皆出法音或以一音周滿
世性悉令得解是菩薩三千大千世界所
有衆生一時問難一衆生以無量無邊音
聲差別問難如一人所問餘者異問是菩薩
於一念中悉受如是問難但以一音皆令開
解如是二三千大千世界三四五十二十三
十四十五十若百三千大千世界若千三千
大千世界若萬十萬百萬若億三千大千世
界若十億百千萬億那由他乃至不可説不
可説三千大千世界滿中衆生廣爲説法時
承佛神力能爲衆生廣作佛事倍復精勤攝
取如是智明若於一毫末中有不可説不可
説世界微塵數大會佛在此中而爲説法佛
隨若干衆生心説法令一一衆生心中得若
干無量諸法如一佛一切佛在大會中説法
皆亦如是如一毛頭一切十方世界皆亦如
是於是中應生大憶念力於一念中從一切
佛所受一切法明而不失一句如上大會滿
中衆生聽法或於是中以決定清淨法明演
説令得開解於一念中令爾所衆生皆得歡
喜何況若干世界中衆生是菩薩住是地
中善根轉勝晝夜更無餘念深入諸佛行處
常與一切佛會深入菩薩解脱菩薩隨順如
是智常見諸佛而於一一劫中無量無邊百
千萬億以妙供具供養諸佛於諸佛所種
種問難通達諸陀羅尼是菩薩善根轉勝明
淨如是佛子如成錬金具足莊嚴轉輪聖王
寶冠若在瓔珞一切小王四天下人無能奪
者諸佛子菩薩摩訶薩亦如是住此妙善地
中諸善根轉勝明淨無能壞者聲聞辟支
佛及諸地菩薩所不能壞是菩薩善根轉明
能照衆生煩惱難處照已還攝佛子譬如大
梵王三千大千世界一切所有難處皆悉能
照菩薩亦如是住是菩薩妙善地中善根明
淨照衆生煩惱難處照已還攝諸佛子是名
略説菩薩摩訶薩第九菩薩妙善地若廣説
則無量無邊劫不可得盡菩薩摩訶薩住是
地中多作大梵王典領三千大千世界無有
能勝如實解義者於自在中而得自在善能
宣説聲聞辟支佛菩薩波羅蜜衆生問難無
能窮盡所作善業若布施若愛語若利益若
同事皆不離念佛念法念菩薩伴乃至不離
念一切種智常生是心我當何時於衆生中
爲首爲尊乃至於一切衆生中爲依止者是
菩薩若欲如是勤行精進於一念中得百萬
阿僧祇三千大千世界微塵數三昧乃至能
示百萬阿僧祇三千大千世界微塵數菩薩眷
屬若以願力神通自在復過是數百千萬億
那由他劫不可稱説爾時金剛藏菩薩欲重
明此義而説偈言
　　　　諸菩薩隨順　無量深智力　　　　
　　　　第一最微妙　一切世難知　　　　
　　　　利益衆生者　能至第九地　　　　
　　　　得入於諸佛　祕密之藏處　　　　
　　　　得微妙最上　三昧陀羅尼　　　　
　　　　廣大神通力　善入世間相　　　　
　　　　智慧力決定　能觀諸佛法　　　　
　　　　大願悲心淨　得入第九地　　　　
　　　　順行此上地　持諸佛藏者　　　　
　　　　即能通諸法　善不善無記　　　　
　　　　是有漏無漏　世間出世間　　　　
　　　　是則可思議　是不可思議　　　　
　　　　知法定不定　三乘具足相　　　　
　　　　思惟分別此　有爲無爲相　　　　
　　　　起知如是法　破諸無明闇　　　　
　　　　隨順是智心　則爲第一妙　　　　
　　　　悉知諸衆生　嶮難諸雜心　　　　
　　　　輕躁易轉心　無邊自在心　　　　
　　　　煩惱深淺相　心伴不離心　　　　
　　　　又知使纒相　隨順相續有　　　　
　　　　知業種種雜　各各差別相　　　　
　　　　因滅果不失　通達如是事　　　　
　　　　又知於衆生　諸根軟中利　　　　
　　　　廣大差別等　先際後際相　　　　
　　　　上中下差別　及諸欲樂等　　　　
　　　　乃至能悉知　八萬四千種　　　　
　　　　世間性亦爾　煩惱見難處　　　　
　　　　無始來不斷　諸心一切使　　　　
　　　　皆與心共行　縛心難可斷　　　　
　　　　知諸結使等　但妄想分別　　　　
　　　　無有方處所　亦無定事相　　　　
　　　　亦不離於身　又亦難得知　　　　
　　　　禪定力能遮　金剛道能斷　　　　
　　　　又能知衆生　入六道差別　　　　
　　　　愛水癡闇覆　業田識是種　　　　
　　　　生於後身牙　名色共増長　　　　
　　　　無始生死來　相續在三界　　　　
　　　　及知天龍等　煩惱諸業心　　　　
　　　　若離於心者　是則無所有　　　　
　　　　一切諸衆生　皆在三聚中　　　　
　　　　或沒諸邪見　或在於智道　　　　
　　　　菩薩住是地　悉知衆生心　　　　
　　　　諸根及欲樂　種種差別等　　　　
　　　　深心善思惟　隨宜而説法　　　　
　　　　通達無礙智　善以言辭説　　　　
　　　　菩薩爲法師　猶如師子王　　　　
　　　　牛王如山王　安住無所畏　　　　
　　　　普於諸世界　雨美甘露味　　　　
　　　　猶如大龍王　能雨滿大海　　　　
　　　　是菩薩善知　法義辭無礙　　　　
　　　　善能隨順行　具足樂説力　　　　
　　　　能得於百萬　阿僧祇總持　　　　
　　　　能受諸佛法　如海受龍雨　　　　
　　　　菩薩得如是　諸深妙清淨　　　　
　　　　無量陀羅尼　諸三昧力故　　　　
　　　　能於一念中　得見無量佛　　　　
　　　　聞已淨梵音　演説妙法寶　　　　
　　　　是菩薩或教　大千界衆生　　　　
　　　　隨心根所好　説法令歡喜　　　　
　　　　如是等無量　三千大千國　　　　
　　　　轉深勤精進　而作是思惟　　　　
　　　　或於一毛頭　無量佛説法　　　　
　　　　佛爲種種人　演説於妙法　　　　
　　　　是菩薩皆受　如地受諸種　　　　
　　　　復作如是願　十方諸所有　　　　
　　　　國土中衆生　皆合爲一會　　　　
　　　　應於一念中　皆悉知其心　　　　
　　　　以一音説法　悉令斷疑網　　　　
　　　　菩薩住是地　人天中法王　　　　
　　　　爲大説法師　隨順衆生心　　　　
　　　　常於日夜中　與諸佛共會　　　　
　　　　能住甚深妙　寂滅智解脱　　　　
　　　　供養無量佛　善根轉明淨　　　　
　　　　猶如轉輪王　眞金嚴寶冠　　　　
　　　　光明照衆生　煩惱嶮難處　　　　
　　　　如梵王光明　照於大千界　　　　
　　　　菩薩住是地　作三千大千　　　　
　　　　世界大梵王　諸根悉猛利　　　　
　　　　善以三乘法　示悟諸衆生　　　　
　　　　所作諸善業　皆順於正念　　　　
　　　　能在一念中　而得於無量　　　　
　　　　世界微塵數　諸深妙三昧　　　　
　　　　得見十方佛　微妙音説法　　　　
　　　　見佛大神力　更發無量願　　　　
　　　　如是第九地　大智所行處　　　　
　　　　深妙難知見　今已略説竟
法雲地第十
　　　　説諸大菩薩　所行無上事　　　　
　　　　無數那由他　首陀會諸天　　　　
　　　　於上虚空中　心皆大歡喜　　　　
　　　　咸以恭敬心　衆妙供養佛　　　　
　　　　那由他菩薩　歡悦無有量　　　　
　　　　燒諸奇妙香　滅除諸煩惱　　　　
　　　　他化自在王　與諸天大衆　　　　
　　　　住在虚空中　心皆大歡喜　　　　
　　　　咸以恭敬心　種種設供養　　　　
　　　　各散衆寶衣　空中旋轉下　　　　
　　　　無量億天女　諸根欣悦豫　　　　
　　　　於上虚空中　敬心供養佛　　　　
　　　　同作無量億　那由他伎樂　　　　
　　　　於諸衆物中　皆出如是音　　　　
　　　　佛坐於此處　悉遍於一切　　　　
　　　　十方國土中　皆亦有佛現　　　　
　　　　無量億種種　相好莊嚴身　　　　
　　　　姝妙無有比　充滿於世界　　　　
　　　　於一毛孔中　出無量光明　　　　
　　　　滅除於一切　世間煩惱火　　　　
　　　　十方微塵數　不可得計量　　　　
　　　　一毛孔光明　亦復不可盡　　　　
　　　　各見有佛身　以三十二相　　　　
　　　　八十好莊嚴　轉於無上輪　　　　
　　　　或見佛種種　爲衆而説法　　　　
　　　　或見在兜率　教化於諸天　　　　
　　　　或見從兜率　來下處胞胎　　　　
　　　　或見初生時　或見夜出家　　　　
　　　　或見坐道場　而成無上道　　　　
　　　　或見轉法輪　或見入涅槃　　　　
　　　　於無量國土　種種而示現　　　　
　　　　欲度衆生故　皆有如是事　　　　
　　　　譬如巧幻師　善知於幻術　　　　
　　　　多示諸衆生　種種諸異身　　　　
　　　　如是佛慧中　善巧於示現　　　　
　　　　變化一切身　周遍諸世間　　　　
　　　　如諸法空寂　先來無性相　　　　
　　　　同若如虚空　大師亦如是　　　　
　　　　得入第一義　微妙之性相　　　　
　　　　隨於法性相　示佛大神力　　　　
　　　　諸佛所行性　一切諸衆生　　　　
　　　　皆在是性中　相可相同相　　　　
　　　　一切諸法等　入在於第一　　　　
　　　　寂滅義趣中　悉皆無有相　　　　
　　　　若欲得佛智　應離諸想念　　　　
　　　　有無倶通達　疾作天人師　　　　
　　　　諸天婇女衆　皆出如是等　　　　
　　　　千萬種妙音　寂然而觀佛　　　　
　　　　解脱月菩薩　見衆皆寂然　　　　
　　　　請金剛藏言　大名稱佛子　　　　
　　　　菩薩從九地　至於第十地　　　　
　　　　諸大神通力　願今爲略説
爾時金剛藏菩薩言佛子諸菩薩摩訶薩如
是無量智慧善修行佛道乃至九地善集諸
白法集無量助道法大功徳智慧所護廣行
大悲深知分別世間性差別深入衆生難處
至諸如來行處念隨順如來寂滅行處趣向
諸佛力無所畏不共法等堅持不捨得至一
切智慧位諸佛子菩薩摩訶薩隨行如是智
近佛位地則得菩薩離垢三昧而現在前又
入法性差別三昧莊嚴道場三昧雨一切世
間華光三昧海藏三昧海印三昧虚空廣三
昧觀擇一切法性三昧隨一切衆生心行三
昧如實擇一切法三昧得如來智信三昧如
是等百萬阿僧祇三昧皆現在前是菩薩悉
入此三昧善知其中功用差別最後三昧名
益一切智位是三昧現在前時大寶蓮花王
出周圓如百萬三千大千世界一切衆寶間
錯莊嚴過一切世間所有出世間善根所生
行諸法如幻性空慧所成光明能照一切世
界大寶琉璃爲莖勝一切諸天所有不可量
栴檀王爲臺大馬瑙寶爲鬚閻浮檀金光爲
葉中有無量光明一切妙寶皆在其内寶
網覆上滿十三千大千世界微塵數蓮花爲
眷屬爾時菩薩其身妹妙稱可華座是菩
薩得益一切智位三昧力故身現在大蓮華
座上即時諸眷屬蓮華上皆有菩薩圍遶之
一一菩薩坐蓮華上即得百萬三昧皆一心
恭敬瞻仰大菩薩是菩薩昇蓮華座時十方
現在一切世界皆大震動一切惡道皆悉休
息光明普照十方世界一切世界皆悉嚴淨
皆得見聞一切諸佛大會何以故是菩薩坐
大蓮華座上即時足下出百萬阿僧祇光明
照十方阿鼻地獄等滅衆生苦惱兩膝
上放若干光明悉照十方一切畜生滅除
苦惱臍放若干光明照十方一切餓鬼滅除
苦惱左右脇放若干光明照十方人身安
隱快樂兩手放若干光明照十方諸天阿修
羅宮殿兩肩放若干光明照十方聲聞人
項放若干光明照十方辟支佛口放若干光
明照十方世界諸菩薩身乃至住九地者白
毫放若干光明照十方得位菩薩身一切魔
宮隱蔽不現頂上放百萬阿僧祇三千大千
世界微塵數光明照十方諸佛大會圍遶世
界十匝住於虚空成光明網高大明淨供養
諸佛如是供養從初發心乃至九地菩薩所
作供養百分不及一乃至百千萬億分不及
一乃至算數譬喩所不能及是大光明網勝
十方世界所有華香末香燒香塗香衣服幡
蓋衆寶瓔珞摩尼寶珠供養之具以從出
世善根生故一一佛大會上皆雨衆寶状如
大雲若有衆生覺知如是供養者當知皆是
必定無上大道如是諸光雨大供養已還繞
諸佛大會十匝入諸佛足下爾時諸佛及大
菩薩知某世界中某甲菩薩摩訶薩行如
是道成就受職諸佛子即時十方無邊菩薩
乃至住九地者皆來圍遶設大供養一心恭
敬瞻禮各得萬三昧諸得職菩薩摩訶薩於
金剛莊嚴胸出一大光名破魔賊有無量百
千萬光以爲眷屬照十方世界示無量神力
亦來入是大菩薩胸此光明滅已是菩薩即
時得大勢力神通智慧百千萬倍諸佛子爾
時諸佛出眉間白毫相光名益一切智位
有無量無邊光明眷屬照一切十方世界無
有遺餘十匝圍遶一切世界示於諸佛大神
通力勸進無量無邊百千萬億諸菩薩一切
十方世界六種震動滅除一切惡道苦惱一
切魔宮皆蔽不現示一切諸佛得道之處示
一切諸佛大會莊嚴事廣大如法性究竟如
虚空照明一切世界已集在虚空右遶示大
神通莊嚴之事入是菩薩頂上其諸眷屬光
明入諸眷屬蓮華菩薩頂上即時諸菩薩各
得先所未得十千三昧是光明入此菩薩頂
如一佛光一切佛光皆亦如是一切十方佛
光明入是菩薩頂時名爲得職名爲入諸佛
境界爲具佛十力當墮在佛數諸佛子譬
如轉輪聖王長子大夫人所生成就轉輪王
相轉輪聖王令子在白象寶閻浮檀金座上
取四大海水上張羅幔種種莊嚴幢幡伎
樂執金鍾香水灌子頂上即名爲灌頂大王
具足轉十善道故得名轉輪聖王諸佛子菩
薩摩訶薩亦如是受職時諸佛以智水灌是
菩薩頂名灌頂法王具足佛十力故墮在佛
數諸佛子是名諸菩薩摩訶薩大智慧職
以是職故諸菩薩摩訶薩受無量百千億萬
苦行難事是菩薩得是職已住菩薩法雲地
無量功徳智慧轉増諸佛子菩薩住是法雲
地如實知集欲界集色界集無色界如實知
集世間性集衆生性集識性集有爲性集無
爲性集虚空性集法性集涅槃性集邪見諸
煩惱性如實知諸世間行法還法如實知集
聲聞道集辟支佛道集菩薩道集諸佛力無
畏不共法集色身法身集一切智慧如是集
得佛道集轉法輪集示滅度擧要言之如實
知示集一切法差別是菩薩以如是智慧
隨順菩提行如實轉深入知衆生化業化
煩惱化諸見化世性化法性化聲聞化辟
支佛化菩薩化如來化一切化分別無分別
化皆如實入是菩薩爾時如實知佛力所
持如實知法處持如實知業持煩惱持時
持願持先世持行持劫壽持智持是菩薩
住十地中諸佛所有微細行智所謂細微生
死智細微世智細微出家智細微得道智細
微神力自在智細微轉法輪智細微持壽命
智細微示涅槃智細微法久住智如是等細
微智皆如實知又諸佛密處所謂身密口密
意密籌量時非時密與菩薩受記密攝
伏衆生密諸乘差別密八萬四千諸根差別
密業如實所作密行密得菩提密如是等
密皆如實知是菩薩諸佛所有入劫智所
謂一劫攝阿僧祇劫阿僧祇劫攝一劫有數
攝無數無數攝有數一念攝無量世無量世
攝一念劫攝非劫非劫攝劫有佛劫攝無佛
劫無佛劫攝有佛劫過去未來劫攝現在劫
現在劫攝過去未來劫未來過去劫攝現在
劫現在劫攝未來過去劫長劫攝短劫短
劫攝長劫諸劫攝想皆如實知是菩薩諸
佛所入毛道智若入微塵智若國土智身心
智得道智若衆生身心得道智若衆生行智
得道智遍行佛道智順行示智逆行示智不
可思議智世間能知聲聞能知辟支佛能知
菩薩能知有不能知但如來能知皆如實入
諸佛子諸佛智廣大無量無邊菩薩住是地
則能得入如是智慧諸佛子是菩薩摩訶薩
隨是地行得菩薩不可思議解脱得菩薩無
礙解脱淨行解脱普門明解脱如來藏解脱
隨無礙論解脱入三世解脱法性藏解脱解
脱明解脱離差別解脱諸佛子是菩薩十
解脱爲首如是等無量無邊百千萬億阿僧
祇解脱皆於此地得得百千萬無量阿僧祇
三昧百千萬無量阿僧祇陀羅尼百千萬無
量阿僧祇神通亦復如是是菩薩成就如是
智慧隨順於菩提成就無量念力能於一
念頃至十方無量佛所受無量法明無量法
雨皆能受持譬如娑伽羅龍王所澍大雨
唯除大海餘地不能堪受諸佛子菩薩摩訶
薩亦如是受大法雨故能入如來密處是大
法雨一切衆生聲聞辟支佛皆不能受從初
地乃至九地菩薩亦不能受持唯此菩薩摩
訶薩住法雲地悉能受持諸佛子譬如大海
一龍王起大雲雨皆能堪受若二龍王三四
五十二十三十四十五十若百龍王若千若
萬若億若百億若千萬億那由他龍王乃
至無量無邊大龍王起雲所雨一時澍下
皆能受持所以者何大海是無量器故諸佛
子菩薩摩訶薩亦如是住法雲地於一佛
所能受大法明雨二佛三四五十百千萬
億乃至無量無邊不可稱不可説無有限過
諸算數於一念中皆能堪受如是諸佛大法
雲雨是故此地名法雲地問言佛子是菩
薩於一念中爲能堪受幾所佛法明大雨答
言不可以算數所知但以譬喩可説諸佛子
譬如十方所有不可説百千萬億那由他世界
中微塵爾所微塵世界中衆生假使皆得聞
持陀羅尼爲佛侍者爲大聲聞多聞第一譬
如金剛蓮花上佛有大擇比丘多聞第一其
一衆生成就如是多聞之力餘若干衆生皆
亦如是其一人所受法第二人不重受如是
一切各各不同諸佛子於意云何是一切
衆生受持多聞力爲多不答言無量諸佛
子我今當爲汝説是菩薩住此法雲地於一
念一時於一佛所能堪受三世法性藏名
曰大法明雨上一切衆生多聞之力比此百
分不及一千分萬分千萬億那由他乃至算
數譬喩所不能及如一佛所聞十方若干世
界所有微塵諸佛皆能堪受大法明雨復能
過此無量無邊於一念一時悉能堪受大法
明雨是故名爲法雲地
復次佛子菩薩摩訶薩住是大法雲地自
從願力生大慈悲放大法雷音諸通明無
畏以爲電光發大智慧以爲疾風大福徳
善根以爲密雲現種種身色爲雜色雲説
法降魔以爲雷音一念一時能於上所説
微塵世界皆悉周普無有遺餘復過此數以
雨善法甘露法雨故滅衆生隨心所樂無明
所起煩惱塵焔是故名爲法雲地復次諸佛
子菩薩摩訶薩住是法雲地於一世界中從
兜率天上來下乃至示大涅槃一切佛事隨
所度衆生皆現神力若二三千世界乃至
如上微塵數世界又復過是百千萬億阿僧
祇世界從兜率來下乃至示大涅槃一切
佛事隨所度衆生皆現神力是菩薩住在
此地於智慧中得上自在力善擇大智慧
或以狹國爲廣廣國爲狹或以垢國爲淨
如是一切世間性皆有神力是菩薩或於
一微塵中有一三千大千世界鐵圍山川而
不迫隘或二三四五十二十三十四十五十
若百若千萬億無量不可説不可説世界
諸莊嚴事皆示入一微塵若以一世界莊嚴
事示不可説不可説世界或以乃至不可説
不可説世界衆生置一世界中亦不迫隘或
以一世界衆生置不可説不可説世界中或
以不可説不可説世界示著一毛頭而不惱
衆生或於一毛中示一切佛神通力莊嚴之
事或以十方所有不可説不可説世界微塵
於一念中現如是等身於一身中示若干無
量手以此手勤心供養十方諸佛以一一手
捉恒河沙等蓮華聚以散諸佛塗香雜香末
香衣服幡蓋寶物亦復如是一切莊嚴之具
皆以手執供養諸佛於一一身皆亦如是又
一一身化有爾所塵數頭於一一頭有爾所
塵數舌以是神力讃歎諸佛如是等事於念
念中遍滿十方於念念中以神通力於無
量世界示得佛道轉於法輪乃至大般涅槃
於三世中以神通力示現無量身於自身中
現佛無量無邊佛土莊嚴事於自身中示
一切世界成壞事或令一切諸風皆於一毛
孔出而不惱衆生或欲以無量無邊世界爲
一海水此海水中作大蓮華形色光明遍
照無量無邊世界於中示得菩提莊嚴妙事
乃至示得一切種智自身中所有一方光明
摩尼寶珠電光日月星宿諸光明乃至十方
世界所有光明諸物皆於身中現以口嘘氣
能令一切十方無量無邊世界震動而不令
衆生有驚畏想示十方世界水劫盡風劫
火劫盡而衆生身隨意莊嚴或欲於自身
示作如來身如來身作自身如來身作己佛
國己佛國作如來身諸佛子菩薩摩訶薩
在此菩薩法雲地神變如是又餘無量神力
自在奇異示現爾時會中有諸菩薩天龍
夜叉乾闥婆阿修羅迦樓羅緊那羅摩睺羅
伽釋提桓因梵天王四天王自在天子淨
居天等各作是念若菩薩神通力智慧力
如是無量無邊佛復云何爾時解脱月菩薩
摩訶薩知大衆心所念問金剛藏菩薩言佛
子今諸大衆皆有所疑聞是菩薩大神通智
慧力墮在疑網汝今當斷一切疑惑示菩薩
神通莊嚴妙事即時金剛藏菩薩入一切佛
國體性三昧時諸大衆天龍夜叉乾闥婆阿
修羅迦樓羅緊那羅摩睺羅伽釋提桓因梵
天王護世天王自在天子淨居天等大衆皆
自見知入金剛藏菩薩身中於其身内見有
三千大千世界莊嚴衆事若滿一劫説不可
盡於中見佛道場樹其莖周圍十萬三千大
千世界高百萬三千大千世界覆蔭三千億
三千大千世界稱樹高廣有師子座其座上
有佛號一切智王如來一切大衆咸皆見佛
坐在座上其中所有莊嚴上妙供養之具滿
一劫説亦不可盡金剛藏菩薩示現如是大
神力已還令大衆各在本處爾時一切衆會
生希有想默然一心觀金剛藏菩薩爾時解
脱月菩薩問金剛藏菩薩言佛子甚爲希有
是三昧有大勢力是三昧者名爲何等答言
是三昧者名爲一切佛國體性問言是三
昧所有勢力爲齊幾所答言佛子若菩薩摩
訶薩善修成是三昧力者能以如是無量恒
河沙世界微塵數三千大千世界於身中現
復過是數佛子菩薩摩訶薩在此法雲地得
如是諸菩薩三昧無量無邊百千萬億以是
故此菩薩住是地中身身業難可測知口
口業難可測知意意業難可測知神力自
在難可測知觀三世法難可測知諸三昧
行入難可測知智力難可測知遊戲諸解
脱難可測知變化所作神力所作勢力所
作難可測知略説乃至擧足下足乃至小
王子菩薩住妙善地者不能測知諸佛子
菩薩法雲地如是無量今已略説若廣説者
無量無邊阿僧祇劫不能得盡問言佛子若
菩薩行處力神通力如是者佛行處力神通
力復云何答言佛子譬如有人取四天下中
二三塊土作是言無邊世界地性爲多此耶
汝所問者我謂如是如來無量智慧云何以
菩薩智慧而欲測量諸佛子如人取四天下
中少地性餘在極多諸菩薩法雲地於無量
劫但可説耳何況如來地諸佛子我今唱
説令汝知之佛現在爲證如一一方無量無
邊世界微塵等諸佛世界十地菩薩皆滿其
中譬如稻麻叢林是諸菩薩有無量無邊業
修習菩薩功徳智慧禪定於如來功徳智慧
力百分不及一百千萬億分不及一乃至算
數譬喩所不能及諸佛子是菩薩隨如是智
慧順如來身口意亦不捨諸菩薩三昧而勤
心供養諸佛於一一劫以一切麁現丹本
微妙
供養具供養無量無邊諸佛而能具受諸佛
神力轉復明勝是菩薩於法性問難無能勝
者乃至無量無邊百千萬億劫不可窮盡佛
子譬如大金師善治此金爲莊嚴物以無
上摩尼寶珠間錯其中安置自在天王頸上
其餘諸天無能奪者又諸天人莊嚴之具無
能及者諸佛子菩薩住十地中智慧功徳善
根從初地至九地諸菩薩摩訶薩所不能及
菩薩住是地中得大智照明故能隨順一切
智慧其餘智慧之明所不能壞譬如佛子
大自在天王光明一切生處衆生光明所不
能及能令衆生身心涼冷諸佛子菩薩摩
訶薩亦如是住是法雲地中智慧光明一切
聲聞辟支佛所不能及從初地乃至九地菩
薩摩訶薩亦不能及是菩薩住是地中能令
無量衆生住一切智道諸佛子菩薩摩訶薩
住是地中諸十方佛爲説智慧令通達三世
正知法性相以智普覆一切世間照一切世
間性大悲大慈普覆一切衆生正遍見知一
切諸法擧要言之具足爲説至一切智道佛
子是名菩薩摩訶薩第十菩薩法雲地菩薩
摩訶薩住是地中多作摩醯首羅天王智慧
明達善説聲聞辟支佛菩薩波羅蜜於法性
中有問難者無能令盡所作善業若布施若
愛語若利益若同事皆不離念佛念法念菩
薩伴念菩薩行念諸波羅蜜念諸地行不離
念十力念無所畏念不共法乃至不離念具
足一切種智常作是念我當何時於衆生中
爲首爲勝爲大爲妙爲上爲無上爲導爲將
爲師爲尊乃至於一切衆生中爲依止者若
欲如是勤行精進於一念中得無量百千萬
億那由他不可説不可説世界微塵數三昧
乃至示爾所微塵數菩薩眷屬若以願力
神通自在復過是數所謂諸行上妙供具信
解起業若身若口若光明若諸根若如意若
音聲若行處乃至若干百千萬億劫不可稱
數諸佛子是名菩薩摩訶薩地次第順行趣
向一切種智佛子譬如從阿耨達池四河流
出滿足四天下轉増無有窮盡乃入大海諸
佛子菩薩摩訶薩亦如是從菩薩出於善根
大願之水以四攝法滿足衆生而不窮盡
轉更増長乃至一切種智諸佛子是諸菩薩
十地因佛智故而有差別譬如因大地故有
十大山王何等爲十所謂雪山王香山王
軻梨羅山王仙聖山王由乾陀羅山王馬耳
山王尼民陀羅山王斫迦婆羅山王衆相山
王須彌山王佛子如雪山王一切藥草集
在其中取不可盡諸佛子菩薩摩訶薩亦如
是住在菩薩歡喜地一切世間經書伎藝文
頌呪術集在其中無有窮盡諸佛子如香山
王一切諸香聚在其中而不可盡菩薩摩訶
薩亦如是住菩薩離垢地中持戒頭陀威儀
助法集在其中無有窮盡諸佛子如軻梨
羅伽山王但以寶成集諸妙華取不可盡
諸佛子菩薩亦如是住於明地集一切世間
禪定神通解脱三昧門不可盡諸佛子如
仙聖山王但以寶成多有五神通聖人不可
窮盡諸佛子菩薩摩訶薩亦如是住菩薩
焔地中集令衆生入道因縁種種問難不
可窮盡諸佛子如由乾陀羅山王但以寶成
集夜叉大神夜叉羅刹衆不可窮盡諸佛
子菩薩亦如是住菩薩難勝地中集一切自
在如意神通説不可盡諸佛子如馬耳山
王但以寶成集衆妙果取不可盡諸佛子
菩薩摩訶薩亦如是住現前地中集深因縁
法説聲聞果不可窮盡諸佛子如尼民陀羅
山王但以寶成集諸一切大力龍神不可窮
盡諸佛子菩薩摩訶薩亦如是住菩薩遠行
地中集種種方便智慧説辟支佛道不可窮
盡諸佛子如斫迦婆羅山王但以寶成集心
自在者不可窮盡諸佛子菩薩摩訶薩亦如
是住無動地集一切菩薩自在道説世間性
不可窮盡諸佛子如衆相山王但以寶成集
大神力諸阿修羅無有窮盡諸佛子菩薩亦
如是住菩薩妙善地中集轉衆生行智説世
間相不可窮盡諸佛子如須彌山王但以寶
成集諸天神無有窮盡諸佛子菩薩亦如
是住法雲地中集如來十力四無所畏説
諸佛法不可窮盡諸佛子是十寶山同在大
海因大海水有差別相諸菩薩摩訶薩十
地亦如是同在佛智因一切智故有差別
相諸佛子譬如大海以十相故數名大海
無有能壞何等爲十一漸次深二不共死屍
宿三餘水失本名四一味五多寶聚六極深
難入七廣大無量八多有大身衆生依住九
不過常限十能受一切大雨無有盈溢諸佛
子諸菩薩行亦如是以十因縁故得名無有
能壞何等爲十歡喜地中漸次生堅固願
離垢地中不與破戒者共宿明地中捨諸世
間假名焔地中於佛所得一心不壞信淨
難勝地中生世間無量方便神通起世間事
現前地中觀甚深因縁法遠行地中以廣
大心善擇諸法無動地中能起大莊嚴事示
現妙善地中能得深解脱通達世間行如實
不過法雲地中能受一切諸佛大法明雨諸
佛子譬如大摩尼寶珠有十事能與衆生一
切寶物何等爲十一出大海二巧匠加治三
轉精細四除其垢穢五以火錬治六衆寶莊
嚴七貫以寶縷八置在琉璃高柱九光明四
照十隨王意雨衆寶物諸佛子菩薩摩訶薩
發菩提心寶亦有十事何等爲十一初發心
布施離慳二修持戒頭陀苦行三以諸禪定
解脱三昧令轉精妙四以道行清淨五練以
方便神通六以深因縁法莊嚴七以種種深
方便智慧貫穿八置以神通自在憧上九觀
衆生行放多聞智慧光明十諸佛授智職爾
時於一切衆生能爲佛事墮在薩婆若數諸
佛子是諸菩薩所行集一切智慧功徳法門
品若不深種善根者不能得聞問言若得聞
者是人爲得幾許福答言隨諸佛所有智慧
慧力如是發薩婆若心所縁攝福徳是人
得聞此法門所得福徳亦復如是何以故若
無菩薩心聞是法門不能信解受持何況以
身修習能成是事諸佛子以是故當知是人
隨順一切種智得聞信解受持修行説是經
時以佛神力十方世界十億佛國微塵數世
界六種十八相動又法應震動諸天雨華如
雲而下雨諸香瓔珞天寶衣天幡蓋天寶
物天莊嚴身具雨天伎樂歌頌而下更有大
音讃歎十地殊勝之事此他化自在天王宮
四天下中如是十方一切世界周遍皆説十
地經以佛神力故十方過十億佛國微塵數
世界有十億佛國微塵數諸菩薩來遍滿十
方虚空皆作是言善哉善哉金剛藏佛子
善説諸菩薩摩訶薩住諸地相佛子我等皆
亦名金剛藏從金剛徳世界金剛憧佛所來
所經歴處皆説是經衆會亦如是言辭亦如
是義趣亦如是不増不減佛子我等以佛力
故到此大衆來證是事諸佛子如我等來至
此衆如是十方一切世界一一世間種性四
天下上他化自在天王宮摩尼寶殿皆有十
億佛國微塵數菩薩往爲作證爾時金剛藏
菩薩觀察十方觀一切大衆觀深法性讃歎
助發薩婆若心示衆生菩薩大力欲淨諸菩
薩行攝一切衆生隨順薩婆若除一切世間
之垢與諸衆生一切種智因縁示不可思議
智慧莊嚴妙事説一切菩薩功徳差別相欲
令此義轉勝明顯示衆生故承佛神力而説
偈言
　　　　諸菩薩所行　樂於善寂滅　　　　
　　　　其心無所著　猶若如虚空　　　　
　　　　除貪恚癡垢　安住道智中　　　　
　　　　如是無上行　願樂欲聽聞　　　　
　　　　如是諸菩薩　在於無量劫　　　　
　　　　勤心常修習　萬億種善根　　　　
　　　　供養無量佛　辟支阿羅漢　　　　
　　　　爲利衆生故　乃生菩提心　　　　
　　　　精勤持戒行　頭陀除罪垢　　　　
　　　　修善忍轉妙　慚愧威徳滿　　　　
　　　　福慧因縁故　高勝心明淨　　　　
　　　　深樂於佛智　同佛生菩提　　　　
　　　　供養於一切　十方三世佛　　　　
　　　　如虚空等國　悉皆令清淨　　　　
　　　　一切法平等　善悉通達故　　　　
　　　　爲度一切衆　生於菩提心　　　　
　　　　諸菩薩如是　生是無量心　　　　
　　　　至於歡喜地　息惡樂布施　　　　
　　　　得諸本願力　慈悲心偏多　　　　
　　　　深行十善道　能到離垢地　　　　
　　　　戒聞功徳富　慈心愍世間　　　　
　　　　永離諸垢穢　深心常清淨　　　　
　　　　普觀諸世間　三毒火熾然　　　　
　　　　如是之大士　能入三明地　　　　
　　　　觀三界皆空　無常亦如病　　　　
　　　　如癰如瘡箭　百種苦常然　　　　
　　　　見諸有爲過　貪著佛功徳　　　　
　　　　得佛智明焔　得入於焔地　　　　
　　　　成就於念慧　得至道智中　　　　
　　　　在此地供養　百千種諸佛　　　　
　　　　常能思惟念　諸佛無量徳　　　　
　　　　得入於一切　世間難勝地　　　　
　　　　能以慧方便　種種而示現　　　　
　　　　諸有所爲作　以利於世間　　　　
　　　　供養於諸佛　作益衆生事　　　　
　　　　無生法在前　得入現前地　　　　
　　　　菩薩諸所行　一切世難知　　　　
　　　　常無有我心　離有亦離無　　　　
　　　　諸法先空寂　十二縁故行　　　　
　　　　善了此微細　能入遠行地　　　　
　　　　行慧方便等　得法寂滅相　　　　
　　　　如是之大士　難知難可及　　　　
　　　　爲欲令世間　得善寂滅故　　　　
　　　　還起修諸行　種種福徳事　　　　
　　　　普入於衆生　種種心行處　　　　
　　　　如是能得入　等空不動地　　　　
　　　　大智諸菩薩　悉善能具行　　　　
　　　　種種諸智業　得十自在力　　　　
　　　　能以無有量　無邊限諸身　　　　
　　　　普現十方界　而爲説妙法　　　　
　　　　善達世間性　及諸衆生性　　　　
　　　　如是大慈悲　能入妙善地　　　　
　　　　第一妙淨智　善觀諸世間　　　　
　　　　縷練煩惱業　深曲險難處　　　　
　　　　爲度是等故　得諸佛法藏　　　　
　　　　善説第一義　悉無所違錯　　　　
　　　　如是次第行　具足諸善法　　　　
　　　　乃至到九地　所修集福慧　　　　
　　　　欲得諸佛力　第一深妙利　　　　
　　　　乃於一切佛　能得受智職　　　　
　　　　先得無數定　智行極廣大　　　　
　　　　末後得難壞　諸智職三昧　　　　
　　　　若能得如是　一切職三昧　　　　
　　　　一切寶莊嚴　大蓮花即出　　　　
　　　　菩薩稱蓮花　現身坐其上　　　　
　　　　餘花諸菩薩　咸共一心視　　　　
　　　　爾時大菩薩　從身放無量　　　　
　　　　百千億光明　滅諸世間苦　　　　
　　　　然後頂上出　百千億光明　　　　
　　　　普照十方界　諸佛大會衆　　　　
　　　　於上虚空中　化成光明網　　　　
　　　　供養諸佛已　入諸佛足下　　　　
　　　　時諸一切佛　及諸大菩薩　　　　
　　　　各知其菩薩　得受於智職　　　　
　　　　如是一切佛　報以眉間光　　　　
　　　　名曰一切職　入此菩薩頂　　　　
　　　　一切無量佛　與此菩薩職　　　　
　　　　猶如轉輪王　假授太子位　　　　
　　　　時諸十方界　普皆大震動　　　　
　　　　乃至阿鼻等　諸苦皆除滅　　　　
　　　　菩薩爲一切　智慧得是職　　　　
　　　　如是名爲到　無上法雲地　　　　
　　　　住於是地中　智慧無邊限　　　　
　　　　善知度一切　世間諸因縁　　　　
　　　　入色無色法　欲色無色界　　　　
　　　　能知衆生性　國土性法性　　　　
　　　　又能入可數　不可數法中　　　　
　　　　乃至能觀擇　虚空無量性　　　　
　　　　入此地悉具　菩薩變化事　　　　
　　　　諸佛威神力　微細智密事　　　　
　　　　又能悉通達　一切諸劫數　　　　
　　　　於一毛端中　觀見世間性　　　　
　　　　一切諸如來　於此無上地　　　　
　　　　初生及出家　得道轉法輪　　　　
　　　　示入於涅槃　皆隨順於智　　　　
　　　　寂滅妙解脱　悉於此地得　　　　
　　　　此地諸大士　憶念力大故　　　　
　　　　諸佛大法雨　皆悉能受持　　　　
　　　　譬如大海水　能持龍王雨　　　　
　　　　諸佛大法雨　菩薩受亦爾　　　　
　　　　若於一佛所　一時聽受法　　　　
　　　　十方無量土　微塵數衆生　　　　
　　　　皆得聞總持　成於聲聞乘　　　　
　　　　不如是菩薩　算數所不及　　　　
　　　　大智慧力故　及生大願力　　　　
　　　　能於一念中　遍滿無量國　　　　
　　　　雨甘露法水　滅諸煩惱火　　　　
　　　　是故諸佛名　此地爲法雲　　　　
　　　　大士住此地　供養諸佛具　　　　
　　　　過諸天所有　普示大神力　　　　
　　　　示衆轉勝力　過是數無量　　　　
　　　　若人欲思量　迷悶不能解　　　　
　　　　大智住此地　擧足下足事　　　　
　　　　及餘諸菩薩　乃至於九地　　　　
　　　　皆悉不能知　何況餘衆生　　　　
　　　　三世諸聲聞　及與辟支佛　　　　
　　　　住此諸佛示　一切智慧事　　　　
　　　　亦與令通達　三世無礙智　　　　
　　　　亦示法性寂　亦示種種變　　　　
　　　　一切諸世界　所有衆生類　　　　
　　　　所行一切法　深微隱妙事　　　　
　　　　一切佛功徳　次第示令知　　　　
　　　　菩薩住此地　能以大供具　　　　
　　　　供養十方佛　遍滿一切方　　　　
　　　　一切諸世間　所有衆生類　　　　
　　　　其餘諸供具　皆所不能及　　　　
　　　　智者住此地　皆能破一切　　　　
　　　　無明諸闇冥　開示以佛道　　　　
　　　　如自在天王　光滅衆熱惱　　　　
　　　　佛子智光明　滅衆惱亦爾　　　　
　　　　住是地皆作　三界自在王　　　　
　　　　通達諸智慧　善以三乘化　　　　
　　　　能於一念中　得無量三昧　　　　
　　　　能見十方佛　其數亦如是　　　　
　　　　金剛藏菩薩　告諸大士言　　　　
　　　　我今略解説　十地妙行已　　　　
　　　　若廣演説者　千億劫不盡　　　　
　　　　是則名清淨　諸大菩薩地　　　　
　　　　爲得佛智故　住於此地中　　　　
　　　　安住不移動　猶如大山王　　　　
　　　　初地具一切　經書諸伎術　　　　
　　　　猶如雪山王　積聚衆藥草　　　　
　　　　持戒及多聞　在於二地中　　　　
　　　　猶如香山王　集諸一切香　　　　
　　　　如軻梨羅山　多積諸寶花　　　　
　　　　明地集聞智　其喩亦如是　　　　
　　　　焔地多積聚　道法寶不壞　　　　
　　　　如仙聖山中　善寂人不少　　　　
　　　　五地諸神通　無能得及者　　　　
　　　　如由乾陀山　夜叉神不少　　　　
　　　　六地善分別　諸果無窮盡　　　　
　　　　猶如馬耳山　諸果無有量　　　　
　　　　七地中大慧　無有能及者　　　　
　　　　如尼民陀山　諸龍王不少　　　　
　　　　住於八地中　自在智無量　　　　
　　　　如斫迦羅山　多心自在者　　　　
　　　　九地心清淨　説法無障礙　　　　
　　　　猶如衆相山　阿修羅不少　　　　
　　　　十地中諸佛　功徳無窮盡　　　　
　　　　如須彌山王　多諸天神衆　　　　
　　　　又復初地中　發於廣大願　　　　
　　　　二地持戒品　三地行功徳　　　　
　　　　第四地專一　五地衆妙事　　　　
　　　　六地甚深相　七地廣大心　　　　
　　　　八地中種種　莊嚴諸神通　　　　
　　　　九地思妙智　能過一切世　　　　
　　　　十地能受持　諸佛大法雨　　　　
　　　　菩薩行大海　難動不可盡　　　　
　　　　發心出世間　得入於初地　　　　
　　　　二地淨持戒　三地修諸禪　　　　
　　　　四地道行淨　五練方便慧　　　　
　　　　六因縁莊嚴　七深方便慧　　　　
　　　　八到琉璃幢　九地行衆生　　　　
　　　　一切險難處　智慧光普照　　　　
　　　　十地受智職　猶如國王許　　　　
　　　　如是次第淨　菩提心妙寶　　　　
　　　　十方諸世界　所有微塵數　　　　
　　　　可於一念中　計知其多少　　　　
　　　　可以一毛頭　數知於虚空　　　　
　　　　諸佛大功徳　無量不可盡
説是十住經時自在天王及諸天衆解脱月
菩薩及諸菩薩一切世間皆大歡喜信受奉
行
十住經卷第四

