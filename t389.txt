佛垂般涅槃略説教誡經亦名佛
遺教經
　後秦龜茲國三藏鳩摩羅什
奉　　　　　　　　詔譯　
釋迦牟尼佛初轉法輪度阿若憍陳如最後
説法度須跋陀羅所應度者皆已度訖於娑
羅雙樹間將入涅槃是時中夜寂然無聲爲
諸弟子略説法要汝等比丘於我滅後當尊
重珍敬波羅提木叉如闇遇明貧人得寶當
知此則是汝大師若我住世無異此也持淨
戒者不得販賣貿易安置田宅畜養人民奴
婢畜生一切種殖及諸財寶皆當遠離如避
火坑不得斬伐草木墾土掘地合和湯藥占
相吉凶仰觀星宿推歩盈虚暦數算計皆所
不應節身時食清淨自活不得參預世事通
致使命呪術仙藥結好貴人親厚媟嫚皆
不應作當自端心正念求度不得苞藏瑕
疵顯異惑衆於四供養知量知足趣得供事
不應稸積此則略説持戒之相戒是正順解
脱之本故名波羅提木叉依因此戒得生諸
禪定及滅苦智慧是故比丘當持淨戒勿令
毀犯若人能持淨戒是則能有善法若無淨
戒諸善功徳皆不得生是以當知戒爲第一
安隱功徳之所住處
汝等比丘已能住戒當制五根勿令放逸入
於五欲譬如牧牛之人執杖視之不令縱逸
犯人苗稼若縱五根非唯五欲將無崖畔不
可制也亦如惡馬不以轡制將當牽人墜於
坑陷如被劫害苦止一世五根賊禍殃及累
世爲害甚重不可不愼是故智者制而不隨
持之如賊不令縱逸假令縱之皆亦不久見
其磨滅此五根者心爲其主是故汝等當
好制心心之可畏甚於毒蛇惡獸怨賊大火
越逸未足喩也動轉輕躁但觀於蜜不見深
坑譬如狂象無鈎猿猴得樹騰躍跳躑難
可禁制當急挫之無令放逸縱此心者喪人
善事制之一處無事不辦是故比丘當勤精
進折伏其心
汝等比丘受諸飮食當如服藥於好於惡勿
生増減趣得支身以除飢渇如蜂採花但取
其味不損色香比丘亦爾受人供養取自除
惱無得多求壞其善心譬如智者籌量牛力
所堪多少不令過分以竭其力
汝等比丘晝則勤心修習善法無令失時初
夜後夜亦勿有廢中夜誦經以自消息無以
睡眠因縁令一生空過無所得也當念無常
之火燒諸世間早求自度勿睡眠也諸煩惱
賊常伺殺人甚於怨家安可睡眠不自驚
寤煩惱毒蛇睡在汝心譬如黒蚖在汝室
睡當以持戒之鉤早摒除之睡蛇既出乃可
安睡不出而眠是無慚人也慚恥之服於
諸莊嚴最爲第一慚如鐵鉤能制人非法是
故比丘常當慚恥無得暫替若離慚恥則
失諸功徳有愧之人則有善法若無愧者與
諸禽獸無相異也
汝等比丘若有人來節節支解當自攝心無
令瞋恨亦當護口勿出惡言若縱恚心則自
妨道失功徳利忍之爲徳持戒苦行所不能
及能行忍者乃可名爲有力大人若其不能
歡喜忍受惡罵之毒如飮甘露者不名入道
智慧人也所以者何瞋恚之害能破諸善法
壞好名聞今世後世人不憙見當知瞋心甚
於猛火常當防護無令得入劫功徳賊無過
瞋恚白衣受欲非行道人無法自制瞋猶可
恕出家行道無欲之人而懷瞋恚甚不可也
譬如清冷雲中霹靂起火非所應也
汝等比丘當自摩頭已捨飾好著壞色衣
執持應器以乞自活自見如是若起憍慢當
疾滅之謂長憍慢尚非世俗白衣所宜何況
出家入道之人爲解脱故自降其心而行乞
耶汝等比丘諂曲之心與道相違是故宜
應質直其心當知諂曲但爲欺誑入道之人
則無是處是故汝等宜應端心以質直爲本」
汝等比丘當知多欲之人多求利故苦惱亦
多少欲之人無求無欲則無此患直爾少欲
尚應修習何況少欲能生諸善功徳少欲之
人則無諂曲以求人意亦復不爲諸根所牽
行少欲者心則坦然無所憂畏觸事有餘常
無不足有少欲者則有涅槃是名少欲
汝等比丘若欲脱諸苦惱當觀知足知足之
法即是富樂安隱之處知足之人雖臥地上
猶爲安樂不知足者雖處天堂亦不稱意不
知足者雖富而貧知足之人雖貧而富不知
足者常爲五欲所牽爲知足者之所憐愍是
名知足
汝等比丘若求寂靜無爲安樂當離憒閙
獨處閑居靜處之人帝釋諸天所共敬重是
故當捨己衆他衆空閑獨處思滅苦本若樂
衆者則受衆惱譬如大樹衆鳥集之則有枯
折之患世間縛著沒於衆苦譬如老象溺泥
不能自出是名遠離
汝等比丘若勤精進則事無難者是故汝等
當勤精進譬如小水常流則能穿石若行者
之心數數懈廢譬如鑚火未熱而息雖欲得
火火難可得是名精進
汝等比丘求善知識求善護助而不忘念
若不忘念者諸煩惱賊則不能入是故汝
等常當攝念在心若失念者則失諸功徳若
念力堅強雖入五欲賊中不爲所害譬如著
鎧入陣則無所畏是名不忘念
汝等比丘若攝心者心則在定心在定故能
知世間生滅法相是故汝等常當精勤修集
諸定若得定者心則不亂譬如惜水之家善
治堤塘行者亦爾爲智慧水故善修禪定
令不漏失是名爲定
汝等比丘若有智慧則無貪著常自省察不
令有失是則於我法中能得解脱若不爾者
既非道人又非白衣無所名也實智慧者則
是度老病死海堅牢船也亦是無明黒闇大
明燈也一切病苦之良藥也伐煩惱樹者
之利斧也是故汝等當以聞思修慧而自増
益若人有智慧之照雖無天眼而是明見人
也是爲智慧
汝等比丘若種種戲論其心則亂雖復出家
猶未得脱是故比丘當急捨離亂心戲論
若汝欲得寂滅樂者唯當善滅戲論之患是
名不戲論
汝等比丘於諸功徳常當一心捨諸放逸如
離怨賊大悲世尊所欲利益皆以究竟汝等
但當勤而行之若在山間若空澤中若在樹
下閑處靜室念所受法勿令忘失常當自勉
精進修之無爲空死後致憂悔我如良醫知
病説藥服與不服非醫咎也又如善導導人
善導聞之不行非導過也汝等若於苦等四
諦有所疑者可疾問之無得懷疑不求決也」
爾時世尊如是三唱人無問者所以者何衆
無疑故
爾時阿㝹樓馱觀察衆心而白佛言世尊
月可令熱日可令冷佛説四諦不可令異佛
説苦諦眞實是苦不可令樂集眞是因更
無異因苦若滅者即是因滅因滅故果滅滅
苦之道實是眞道更無餘道世尊是諸比丘
於四諦中決定無疑於此衆中所作未辦
者見佛滅度當有悲感若有初入法者聞佛
所説即皆得度譬如夜見電光即得見道若
所作已辦已度苦海者但作是念世尊滅度
一何疾哉阿㝹樓馱雖説是語衆中皆悉了
達四聖諦義世尊欲令此諸大衆皆得堅固
以大悲心復爲衆説
汝等比丘勿懷憂惱若我住世一劫會亦當
滅會而不離終不可得自利利人法皆具足
若我久住更無所益應可度者若天上人間
皆悉已度其未度者皆亦已作得度因縁自
今已後我諸弟子展轉行之則是如來法身
常在而不滅也是故當知世皆無常會必有
離勿懷憂也世相如是當勤精進早求解
脱以智慧明滅諸癡闇世實危脆無牢強者
我今得滅如除惡病此是應捨罪惡之物假
名爲身沒在生老病死大海何有智者得除
滅之如殺怨賊而不歡喜
汝等比丘常當一心勤求出道一切世間動
不動法皆是敗壞不安之相汝等且止勿得
復語時將欲過我欲滅度是我最後之所教
誨
佛垂般涅槃略説教誡經
