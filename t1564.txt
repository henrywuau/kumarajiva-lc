中論卷第一
　　釋僧叡序
中論有五百偈龍樹菩薩之所造也以中爲
名者照其實也以論爲稱者盡其言也
實非名不悟故寄中以宣之言非釋不
盡故假論以明之其實既宣其言既明於
菩薩之行道場之照朗然懸解矣夫滯惑生
於倒見三界以之而淪溺偏悟起於厭智
耿介以之而致乖故知大覺在乎曠照小
智纒乎隘心照之不曠則不足以夷有
無一道俗知之不盡則未可以渉中途
泯二際道俗之不夷二際之不泯菩薩之
憂也是以龍樹大士析之以中道使惑趣
之徒望玄指而一變括之以即化令玄悟
之賓喪諮詢於朝徹蕩蕩焉眞可謂坦夷
路於沖階敝玄門於宇内扇慧風於陳枚
流甘露於枯悴者矣夫百梁之搆興則鄙
茅茨之仄陋覩斯論之宏曠則知偏悟之
鄙倍幸哉此區之赤縣忽得移靈鷲以作
鎭險陂之邊情乃蒙流光之餘惠而今而
後談道之賢始可與論實矣云天竺諸國
敢預學者之流無不翫味斯論以爲喉
衿其染翰申釋者甚亦不少今所出者
是天竺梵志名賓伽羅秦言青目之所釋
也其人雖信解深法而辭不雅中其中乖
闕煩重者法師皆裁而裨之於經通之理
盡矣文或左右未盡善也百論治外以閑
邪斯文袪内以流滯大智釋論之淵博十
二門觀之精詣尋斯四者眞若日月入懷
無不朗然鑒徹矣予翫之味之不能釋
手遂復忘其鄙拙託悟懷於一序并目品
義題之於首豈期能釋耶蓋是欣自同之
懷耳



中論觀因縁品第一　十六偈
　龍樹菩薩造梵志青目釋
姚秦三藏鳩摩羅什譯　
　　　　不生亦不滅　不常亦不斷　　　　
　　　　不一亦不異　不來亦不出　　　　
　　　　能説是因縁　善滅諸戲論　　　　
　　　　我稽首禮佛　諸説中第一
問曰何故造此論答曰有人言萬物從大
自在天生有言從韋紐天生有言從和合
生有言從時生有言從世性生有言從
變生有言從自然生有言從微塵生有
如是等謬故墮於無因邪因斷常等邪見
種種説我我所不知正法佛欲斷如是等
諸邪見令知佛法故先於聲聞法中説十
二因縁又爲已習行有大心堪受深法者
以大乘法説因縁相所謂一切法不生不滅
不一不異等畢竟空無所有如般若波羅蜜
中説佛告須菩提菩薩坐道場時觀十二
因縁如虚空不可盡佛滅度後後五百歳
像法中人根轉鈍深著諸法求十二因縁
五陰十二入十八界等決定相不知佛意但
著文字聞大乘法中説畢竟空不知何因
縁故空即生疑見若都畢竟空云何分別
有罪福報應等如是則無世諦第一義諦
取是空相而起貪著於畢竟空中生種種
過龍樹菩薩爲是等故造此中論
　　　　不生亦不滅　不常亦不斷　　　　
　　　　不一亦不異　不來亦不出　　　　
　　　　能説是因縁　善滅諸戲論　　　　
　　　　我稽首禮佛　諸説中第一
以此二偈讃佛則已略説第一義問曰
諸法無量何故但以此八事破答曰法雖
無量略説八事則爲總破一切法不生者
諸論師種種説生相或謂因果一或謂因
果異或謂因中先有果或謂因中先無果
或謂自體生或謂從他生或謂共生或謂
有生或謂無生如是等説生相皆不然此
事後當廣説生相決定不可得故不生不滅
者若無生何得有滅以無生無滅故餘
六事亦無問曰不生不滅已總破一切法何
故復説六事答曰爲成不生不滅義故有
人不受不生不滅而信不常不斷若深求
不常不斷即是不生不滅何以故法若實有





則不應無先有今無是即爲斷若先有性
是則爲常是故説不常不斷即入不生不
滅義有人雖聞四種破諸法猶以四門成
諸法是亦不然若一則無縁若異則無相
續後當種種破是故復説不一不異有人
雖聞六種破諸法猶以來出成諸法來
者言諸法從自在天世性微塵等來出者
還去至本處復次萬物無生何以故世間
現見故世間眼見劫初穀不生何以故離
劫初穀今穀不可得若離劫初穀有今穀
者則應有生而實不爾是故不生問曰
若不生則應滅答曰不滅何以故世間現
見故世間眼見劫初穀不滅若滅今不應
有穀而實有穀是故不滅問曰若不滅則
應常答曰不常何以故世間現見故世間
眼見萬物不常如穀芽時種則變壞是故
不常問曰若不常則應斷答曰不斷何
以故世間現見故世間眼見萬物不斷如
從穀有芽是故不斷若斷不應相續問
曰若爾者萬物是一答曰不一何以故世間
現見故世間眼見萬物不一如穀不作芽
芽不作穀若穀作芽芽作穀者應是一
而實不爾是故不一問曰若不一則應異
答曰不異何以故世間現見故世間眼見
萬物不異若異者何故分別穀芽穀莖穀
葉不説樹芽樹莖樹葉是故不異問曰若
不異應有來答曰無來何以故世間現見
故世間眼見萬物不來如穀子中芽無所
從來若來者芽應從餘處來如鳥來栖樹
而實不爾是故不來問曰若不來應有出
答曰不出何以故世間現見故世間眼見
萬物不出若有出應見芽從穀出如蛇
從穴出而實不爾是故不出問曰汝雖釋
不生不滅義我欲聞造論者所説答曰
　　　　諸法不自生　亦不從他生　　　　
　　　　不共不無因　是故知無生
不自生者萬物無有從自體生必待衆
因復次若從自體生則一法有二體一謂
生二謂生者若離餘因從自體生者則無
因無縁又生更有生生則無窮自無故他
亦無何以故有自故有他若不從自生亦
不從他生共生則有二過自生他生故若
無因而有萬物者是則爲常是事不然
無因則無果若無因有果者布施持戒等
應墮地獄十惡五逆應當生天以無因
故復次
　　　　如諸法自性　不在於縁中　　　　
　　　　以無自性故　他性亦復無
諸法自性不在衆縁中但衆縁和合故得
名字自性即是自體衆縁中無自性自性無
故不自生自性無故他性亦無何以故因
自性有他性他性於他亦是自性若破自
性即破他性是故不應從他性生若破
自性他性即破共義無因則有大過有因
尚可破何況無因於四句中生不可得是
故不生問曰阿毘曇人言諸法從四縁生
云何言不生何謂四縁
　　　　因縁次第縁　縁縁増上縁　　　　
　　　　四縁生諸法　更無第五縁
一切所有縁皆攝在四縁以是四縁萬物
得生因縁名一切有爲法次第縁除過去
現在阿羅漢最後心心數法餘過去現在心
心數法縁縁増上縁一切法答曰
　　　　果爲從縁生　爲從非縁生　　　　
　　　　是縁爲有果　是縁爲無果
若謂有果是果爲從縁生爲從非縁生
若謂有縁是縁爲有果爲無果二倶不
然何以故
　　　　因是法生果　是法名爲縁　　　　
　　　　若是果未生　何不名非縁
諸縁無決定何以故若果未生是時不名
爲縁但眼見從縁生果故名之爲縁縁成
由於果以果後縁先故若未有果何得名
爲縁如瓶以水土和合故有瓶生見瓶
縁知水土等是瓶縁若瓶未生時何以不
名水土等爲非縁是故果不從縁生縁尚
不生何況非縁復次
　　　　果先於縁中　有無倶不可　　　　
　　　　先無爲誰縁　先有何用縁
縁中先非有果非無果若先有果不名爲
縁果先有故若先無果亦不名爲縁不生
餘物故問曰已總破一切因縁今欲聞





一一破諸縁答曰
　　　　若果非有生　亦復非無生　　　　
　　　　亦非有無生　何得言有縁
若縁能生果應有三種若有若無若有無
如先偈中説縁中若先有果不應言生以
先有故若先無果不應言生以先無故
亦應與非縁同故有無亦不生者有無名
爲半有半無二倶有過又有與無相違無
與有相違何得一法有二相如是三種求
果生相不可得故云何言有因縁次第縁
者
　　　　果若未生時　則不應有滅　　　　
　　　　滅法何能縁　故無次第縁
諸心心數法於三世中次第生現在心心
數法滅與未來心作次第縁未來法未
生與誰作次第縁若未來法已有即是生
何用次第縁現在心心數法無有住時若
不住何能爲次第縁若有住則非有爲法
何以故一切有爲法常有滅相故若滅已則
不能與作次第縁若言滅法猶有則是常
若常則無罪福等若謂滅時能與作次第
縁滅時半滅半未滅更無第三法名爲滅
時又佛説一切有爲法念念滅無一念時
住云何言現在法有欲滅未欲滅汝謂一
念中無是欲滅未欲滅則破自法汝阿毘曇
説有滅法有不滅法有欲滅法有不欲滅
法欲滅法者現在法將欲滅未欲滅法者
除現在將欲滅法餘現在法及過去未來無
爲法是名不欲滅法是故無次第縁縁縁
者
　　　　如諸佛所説　眞實微妙法　　　　
　　　　於此無縁法　云何有縁縁
佛説大乘諸法若有色無色有形無形有漏
無漏有爲無爲等諸法相入於法性一切皆
空無相無縁譬如衆流入海同爲一味實
法可信隨宜所説不可爲實是故無縁
縁増上縁者
　　　　諸法無自性　故無有有相　　　　
　　　　説有是事故　是事有不然
經説十二因縁是事有故是事有此則不
然何以故諸法從衆縁生故自無定性自
無定性故無有有相有相無故何得言是
事有故是事有是故無増上縁佛隨凡夫
分別有無故説復次
　　　　略廣因縁中　求果不可得　　　　
　　　　因縁中若無　云何從縁出
略者於和合因縁中無果廣者於一一縁
中亦無果若略廣因縁中無果云何言果
從因縁出復次
　　　　若謂縁無果　而從縁中出　　　　
　　　　是果何不從　非縁中而出
若因縁中求果不可得何故不從非縁出
如泥中無瓶何故不從乳中出復次
　　　　若果從縁生　是縁無自性　　　　
　　　　從無自性生　何得從縁生　　　　
　　　　果不從縁生　不從非縁生　　　　
　　　　以果無有故　縁非縁亦無
果從衆縁生是縁無自性若無自性則無
法無法何能生是故果不從縁生不從
非縁生者破縁故説非縁實無非縁法是
故不從非縁生若不從二生是則無果
無果故縁非縁亦無
中論觀去來品第二　二十五偈
問曰世間眼見三時有作已去未去去時以
有作故當知有諸法答曰
　　　　已去無有去　未去亦無去　　　　
　　　　離已去未去　去時亦無去
已去無有去已去故若離去有去業是事
不然未去亦無去未有去法故去時名
半去半未去不離已去未去故問曰
　　　　動處則有去　此中有去時　　　　
　　　　非已去未去　是故去時去
隨有作業處是中應有去眼見去時中有
作業已去中作業已滅未去中未有作業













是故當知去時有去答曰
　　　　云何於去時　而當有去法　　　　
　　　　若離於去法　去時不可得
去時有去法是事不然何以故離去法
去時不可得若離去法有去時者應去時
中有去如器中有果復次
　　　　若言去時去　是人則有咎　　　　
　　　　離去有去時　去時獨去故
若謂已去未去中無去去時實有去者是
人則有咎若離去法有去時則不相因待
何以故若説去時有去是則爲二而實
不爾是故不得言離去有去時復次
　　　　若去時有去　則有二種去　　　　
　　　　一謂爲去時　二謂去時去
若謂去時有去是則有過所謂有二去一
者因去有去時二者去時中有去問曰若
有二去有何咎答曰
　　　　若有二去法　則有二去者　　　　
　　　　以離於去者　去法不可得
若有二去法則有二去者何以故因去法
有去者故一人有二去二去者此則不然
是故去時亦無去問曰離去者無去法
可爾今三時中定有去者答曰
　　　　若離於去者　去法不可得　　　　
　　　　以無去法故　何得有去者
若離於去者則去法不可得今云何於無去
法中言三時定有去者復次
　　　　去者則不去　不去者不去　　　　
　　　　離去不去者　無第三去者
無有去者何以故若有去者則有二種若
去者若不去者若離是二無第三去者
問曰若去者去有何咎答曰
　　　　若言去者去　云何有此義　　　　
　　　　若離於去法　去者不可得
若謂定有去者用去法是事不然何以故
離去法去者不可得故若離去者定有去
法則去者能用去法而實不爾復次
　　　　若去者有去　則有二種去　　　　
　　　　一謂去者去　二謂去法去
若言去者用去法則有二過於一去者中
而有二去一以去法成去者二以去者
成去法去者成已然後用去法是事不然
是故先三時中謂定有去者用去法是事
不然復次
　　　　若謂去者去　是人則有咎　　　　
　　　　離去有去者　説去者有去
若人説去者能用去法是人則有咎離去
法有去者何以故説去者用去法是爲
先有去者後有去法是事不然是故三
時中無有去者復次若決定有去有去者
應有初發而於三時中求發不可得何
以故
　　　　已去中無發　未去中無發　　　　
　　　　去時中無發　何處當有發
何以故三時中無發
　　　　未發無去時　亦無有已去　　　　
　　　　是二應有發　未去何有發　　　　
　　　　無去無未去　亦復無去時　　　　
　　　　一切無有發　何故而分別
若人未發則無去時亦無已去若有發
當在二處去時已去中二倶不然未去時
未有發故未去中何有發發無故無去
無去故無去者何得有已去未去去時問
曰若無去無去者應有住住者答曰
　　　　去者則不住　不去者不住　　　　
　　　　離去不去者　何有第三住
若有住有住者應去者住若不去者住若
離此二應有第三住是事不然去者
不住去未息故與去相違名爲住不去者


















亦不住何以故因去法滅故有住無去則
無住離去者不去者更無第三住者若有
第三住者即在去者不去者中以是故
不得言去者住復次
　　　　去者若當住　云何有此義　　　　
　　　　若當離於去　去者不可得
汝謂去者住是事不然何以故離去法去
者不可得若去者在去相云何當有住去
住相違故復次
　　　　去未去無住　去時亦無住　　　　
　　　　所有行止法　皆同於去義
若謂去者住是人應在去時已去未去中
住三處皆無住是故汝言去者有住是則
不然如破去法住法行止亦如是行者
如從穀子相續至芽莖葉等止者穀子
滅故芽莖葉滅相續故名行斷故名止又
如無明縁諸行乃至老死是名行無明滅
故諸行等滅是名止問曰汝雖種種門破
去去者住住者而眼見有去住答曰肉眼所
見不可信若實有去去者爲以一法成
爲以二法成二倶有過何以故
　　　　去法即去者　是事則不然　　　　
　　　　去法異去者　是事亦不然
若去法去者一是則不然異亦不然問曰
一異有何過答曰
　　　　若謂於去法　即爲是去者　　　　
　　　　作者及作業　是事則爲一　　　　
　　　　若謂於去法　有異於去者　　　　
　　　　離去者有去　離去有去者
如是二倶有過何以故若去法即是去者
是則錯亂破於因縁因去有去者因去者
有去又去名爲法去者名爲人人常法
無常若一者則二倶應常二倶無常一中
有如是等過若異者則相違未有去法應
有去者未有去者應有去法不相因待
一法滅應一法在異中有如是等過復次
　　　　去去者是二　若一異法成　　　　
　　　　二門倶不成　云何當有成
若去者去法有若以一法成若以異法
成二倶不可得先已説無第三法成若謂
有成應説因縁無去無去者今當更説
　　　　因去知去者　不能用是去　　　　
　　　　先無有去法　故無去者去
隨以何去法知去者是去者不能用是去
法何以故是去法未有時無有去者亦
無去時已去未去如先有人有城邑得有
所起去法去者則不然去者因去法成去
法因去者成故復次
　　　　因去知去者　不能用異去　　　　
　　　　於一去者中　不得二去故
隨以何去法知去者是去者不能用異去
法何以故一去者中二去法不可得故復
次
　　　　決定有去者　不能用三去　　　　
　　　　不決定去者　亦不用三去　　　　
　　　　去法定不定　去者不用三　　　　
　　　　是故去去者　所去處皆無
決定者名本實有不因去法生去法名
身動三種名未去已去去時若決定有去
者離去法應有去者不應有住是故
説決定有去者不能用三去若去者不決
定不決定名本實無以因去法得名去
者以無去法故不能用三去因去法故
有去者若先無去法則無去者云何言不
決定去者用三去如去者去法亦如是若
先離去者決定有去法則不因去者有去
法是故去者不能用三去法若決定無去
法去者何所用如是思惟觀察去法去
者所去處是法皆相因待因去法有去者
因去者有去法因是二法則有可去處不
得言定有不得言定無是故決定知三
法虚妄空無所有但有假名如幻如化
中論觀六情品第三　八偈
問曰經中説有六情所謂













　　　　眼耳及鼻舌　身意等六情　　　　
　　　　此眼等六情　行色等六塵
此中眼爲内情色爲外塵眼能見色乃至
意爲内情法爲外塵意能知法答曰無也
何以故
　　　　是眼則不能　自見其己體　　　　
　　　　若不能自見　云何見餘物
是眼不能見自體何以故如燈能自照亦
能照他眼若是見相亦應自見亦應見他
而實不爾是故偈中説若眼不自見何能
見餘物問曰眼雖不能自見而能見他
如火能燒他不能自燒答曰
　　　　火喩則不能　成於眼見法　　　　
　　　　去未去去時　已總答是事
汝雖作火喩不能成眼見法是事去來品
中已答如已去中無去未去中無去去時
中無去如已燒未燒燒時倶無有燒如
是已見未見見時倶無見相復次
　　　　見若未見時　則不名爲見　　　　
　　　　而言見能見　是事則不然
眼未對色則不能見爾時不名爲見因
對色名爲見是故偈中説未見時無見云
何以見能見復次二處倶無見法何以故」
　　　　見不能有見　非見亦不見　　　　
　　　　若已破於見　則爲破見者
見不能見先已説過故非見亦不見無見
相故若無見相云何能見見法無故見者
亦無何以故若離見有見者無眼者亦
應以餘情見若以見見則見中有見相見
者無見相是故偈中説若已破於見則爲
破見者復次
　　　　離見不離見　見者不可得　　　　
　　　　以無見者故　何有見可見
若有見見者則不成若無見見者亦不成
見者無故云何有見可見若無見者誰能
用見法分別外色是故偈中説以無見者
故何有見可見復次
　　　　見可見無故　識等四法無　　　　
　　　　四取等諸縁　云何當得有
見可見法無故識觸受愛四法皆無以無愛
等故四取等十二因縁分亦無復次
　　　　耳鼻舌身意　聲及聞者等　　　　
　　　　當知如是義　皆同於上説
如見可見法空屬衆縁故無決定餘耳等
五情聲等五塵當知亦同見可見法義同故
不別説
中論觀五陰品第四　九偈
問曰經説有五陰是事云何答曰
　　　　若離於色因　色則不可得　　　　
　　　　若當離於色　色因不可得
色因者如布因縷除縷則無布除布則無
縷布如色縷如因問曰若離色因有色
有何過答曰
　　　　離色因有色　是色則無因　　　　
　　　　無因而有法　是事則不然
如離縷有布布則無因無因而有法世間
所無有問曰佛法外道法世間法中皆有
無因法佛法有三無爲無爲常故無因外道
法中虚空時方神微塵涅槃等世間法虚空
時方等是三法無處不有故名爲常常故
無因汝何以説無因法世間所無答曰此
無因法但有言説思惟分別則皆無若法從
因縁有不應言無因若無因縁則如我
説問曰有二種因一者作因二者言説因
是無因法無作因但有言説因令人知故
答曰雖有言説因是事不然虚空如六種
中破餘事後當破復次現事尚皆可破何
況微塵等不可見法是故説無因法世間所
無問曰若離色有色因有何過答曰
　　　　若離色有因　則是無果因　　　　
　　　　若言無果因　則無有是處
若除色果但有色因者即是無果因問曰
若無果有因有何咎答曰無果有因世間
所無何以故以果故名爲因若無果云何
名因復次若因中無果者物何以不從非
因生是事如破因縁品中説是故無有無
果因復次
　　　　若已有色者　則不用色因　　　　
　　　　若無有色者　亦不用色因
二處有色因是則不然若先因中有色
不名爲色因若先因中無色亦不名爲色
因問曰若二處倶不然但有無因色有何
咎答曰
　　　　無因而有色　是事終不然　　　　
　　　　是故有智者　不應分別色
若因中有果因中無果此事尚不可得何況
無因有色是故言無因而有色是事終不
然是故有智者不應分別色分別名凡
夫以無明愛染貪著色然後以邪見生分
別戲論説因中有果無果等今此中求色不
可得是故智者不應分別復次
　　　　若果似於因　是事則不然　　　　
　　　　果若不似因　是事亦不然
若果與因相似是事不然因細果麁故因
果色力等各異如布似縷則不名布縷多
布一故不得言因果相似若因果不相似
是亦不然如麻縷不成絹麁縷無出細
布是故不得言因果不相似二義不然故
無色無色因
　　　　受陰及想陰　行陰識陰等　　　　
　　　　其餘一切法　皆同於色陰
四陰及一切法亦應如是思惟破又今造
論者欲讃美空義故而説偈
　　　　若人有問者　離空而欲答　　　　
　　　　是則不成答　倶同於彼疑　　　　
　　　　若人有難問　離空説其過　　　　
　　　　是不成難問　倶同於彼疑
若人論議時各有所執離於空義而有問
答者皆不成問答倶亦同疑如人言瓶是
無常問者言何以故無常答言從無常因
生故此不名答何以故因縁中亦疑不知
爲常爲無常是爲同彼所疑問者若欲説
其過不依於空而説諸法無常則不名問
難何以故汝因無常破我常我亦因常破
汝無常若實無常則無業報眼耳等諸法念
念滅亦無有分別有如是等過皆不成
問難同彼所疑若依空破常者則無有
過何以故此人不取空相故是故若欲問
答尚應依於空法何況欲求離苦寂滅
相者
　　中論觀六種品第五　八偈
問曰六種各有定相有定相故則有六種
答曰
　　　　空相未有時　則無虚空法　　　　
　　　　若先有虚空　即爲是無相
若未有虚空相先有虚空法者虚空則無
相何以故無色處名虚空相色是作法無
常若色未生未生則無滅爾時無虚空相
因色故有無色處無色處名虚空相問曰
若無相有虚空有何咎答曰
　　　　是無相之法　一切處無有　　　　
　　　　於無相法中　相則無所相
若於常無常法中求無相法不可得如論
者言是有是無云何知各有相故生住滅是
有爲相無生住滅是無爲相虚空若無相
則無虚空若謂先無相後相來相者是亦
不然若先無相則無法可相何以故
　　　　有相無相中　相則無所住　　　　
　　　　離有相無相　餘處亦不住
如有峯有角尾端有毛頸下垂𩑶是名
牛相若離是相則無牛若無牛是諸相無
所住是故説於無相法中相則無所相有
相中相亦不住先有相故如水相中火相
不住先有自相故復次若無相中相住者
則爲無因無因名爲無法而有相相可相
常相因待故離有相無相法更無第三處
可相是故偈中説離有相無相餘處亦不
住復次
　　　　相法無有故　可相法亦無　　　　
　　　　可相法無故　相法亦復無
相無所住故則無可相法可相法無故相
法亦無何以故因相有可相因可相有
相共相因待故
　　　　是故今無相　亦無有可相　　　　
　　　　離相可相已　更亦無有物
於因縁中本末推求相可相決定不可得是
二不可得故一切法皆無一切法皆攝在相
可相二法中或相爲可相或可相爲相如
火以煙爲相煙亦復以火爲相問曰若
無有有應當有無答曰
　　　　若使無有有　云何當有無　　　　
　　　　有無既已無　知有無者誰
凡物若自壞若爲他壞名爲無無不自
有從有而有是故言若使無有有云何
當有無眼見耳聞尚不可得何況無物問
曰以無有有故無亦無應當有知有無
者答曰若有知者應在有中應在無中
有無既破知者亦同破
　　　　是故知虚空　非有亦非無　　　　
　　　　非相非可相　餘五同虚空
如虚空種種求相不可得餘五種亦如是
問曰虚空不在初不在後何以先破答曰
地水火風衆縁和合故易破識以苦樂因
故知無常變異故易破虚空無如是相但
凡夫悕望爲有是故先破復次虚空能持四
大四大因縁有識是故先破根本餘者自
破問曰世間人盡見諸法是有是無汝何
以獨與世間相違言無所見答曰
　　　　淺智見諸法　若有若無相　　　　
　　　　是則不能見　滅見安隱法
若人未得道不見諸法實相愛見因縁故
種種戲論見法生時謂之爲有取相言
有見法滅時謂之爲斷取相言無智者
見諸法生即滅無見見諸法滅即滅有見
是故於一切法雖有所見皆如幻如夢乃
至無漏道見尚滅何況餘見是故若不見滅
見安隱法者則見有見無
　　中論觀染染者品第六　十偈
問曰經説貪欲瞋恚愚癡是世間根本貪欲
有種種名初名愛次名著次名染次名婬
欲次名貪欲有如是等名字此是結使依
止衆生衆生名染者貪欲名染法有染法
染者故則有貪欲餘二亦如是有瞋則有
瞋者有癡則有癡者以此三毒因縁起三
業三業因縁起三界是故有一切法答曰
經雖説有三毒名字求實不可得何以故
　　　　若離於染法　先自有染者　　　　
　　　　因是染欲者　應生於染法　　　　
　　　　若無有染者　云何當有染　　　　
　　　　若有若無染　染者亦如是
若先定有染者則不更須染染者先已染
故若先定無染者亦復不應起染要當先
有染者然後起染若先無染者則無受染
者染法亦如是若先離人定有染法此則
無因云何得起似如無薪火若先定無
染法則無有染者是故偈中説若有若
無染染者亦如是問曰若染法染者先後
相待生是事不可得者若一時生有何咎
答曰
　　　　染者及染法　倶成則不然　　　　
　　　　染者染法倶　則無有相待
若染法染者一時成則不相待不因染者
有染法不因染法有染者是二應常已
無因成故若常則多過無有解脱法復次
今當以一異法破染法染者何以故
　　　　染者染法一　一法云何合　　　　
　　　　染者染法異　異法云何合
染法染者若以一法合若以異法合若
一則無合何以故一法云何自合如指端
不能自觸若以異法合是亦不可何以故
以異成故若各成竟不須復合雖合猶異
復次一異倶不可何以故
　　　　若一有合者　離伴應有合　　　　
　　　　若異有合者　離伴亦應合
若染染者一強名爲合者應離餘因縁而
有染染者復次若一亦不應有染染者二
名染是法染者是人若人法爲一是則大
亂若染染者各異而言合者則不須餘因
縁而有合若異而合者雖遠亦應合問
曰一不合可爾眼見異法共合答曰
　　　　若異而有合　染染者何事　　　　
　　　　是二相先異　然後説合相
若染染者先有決定異相而後合者是則不
合何以故是二相先已異而後強説合復
次
　　　　若染及染者　先各成異相　　　　
　　　　既已成異相　云何而言合
若染染者先各成別相汝今何以強説合相
復次
　　　　異相無有成　是故汝欲合　　　　
　　　　合相竟無成　而復説異相
汝已染染者異相不成故復説合相合相
中有過染染者不成汝爲成合相故復
説異相汝自已爲定而所説不定何以
故
　　　　異相不成故　合相則不成　　　　
　　　　於何異相中　而欲説合相
以此中染染者異相不成故合相亦不成
汝於何異相中而欲説合相復次
　　　　如是染染者　非合不合成　　　　
　　　　諸法亦如是　非合不合成
如染恚癡亦如是如三毒一切煩惱一切
法亦如是非先非後非合非散等因縁所
成
中論卷第一

中論卷第二
　龍樹菩薩造　梵志青目釋
姚秦三藏鳩摩羅什譯　
　　觀三相品第七　三十五偈
問曰經説有爲法有三相生住滅萬物以
生法生以住法住以滅法滅是故有諸
法答曰不爾何以故三相無決定故是三
相爲是有爲能作有爲相爲是無爲能作
有爲相二倶不然何以故
　　　　若生是有爲　則應有三相　　　　
　　　　若生是無爲　何名有爲相
若生是有爲應有三相生住滅是事不然
何以故共相違故相違者生相應生法住
相應住法滅相應滅法若法生時不應有
住滅相違法一時則不然如明闇不倶以
是故生不應是有爲法住滅相亦應如是
問曰若生非有爲若是無爲有何咎答
曰若生是無爲云何能爲有爲法作相何
以故無爲法無性故因滅有爲名無爲是
故説不生不滅名無爲相更無自相是故
無法不能爲法作相如兎角龜毛等不能
爲法作相是故生非無爲住滅亦如是
復次
　　　　三相若聚散　不能有所相　　　　
　　　　云何於一處　一時有三相
是生住滅相若一一能爲有爲法作相若
和合能與有爲法作相二倶不然何以故
若謂一一者於一處中或有有相或有無
相生時無住滅住時無生滅滅時無生住
若和合者共相違法云何一時倶若謂三
相更有三相者是亦不然何以故
　　　　若謂生住滅　更有有爲相　　　　
　　　　是即爲無窮　無即非有爲
若謂生住滅更有有爲相生更有生有住
有滅如是三相復應更有相若爾則無窮
若更無相是三相則不名有爲法亦不能
爲有爲法作相問曰汝説三相爲無窮
是事不然生住滅雖是有爲而非無窮何
以故
　　　　生生之所生　生於彼本生　　　　
　　　　本生之所生　還生於生生
法生時通自體七法共生一法二生三住四
滅五生生六住住七滅滅是七法中本生除
自體能生六法生生能生本生本生能生
生生是故三相雖是有爲而非無窮答曰
　　　　若謂是生生　能生於本生　　　　
　　　　生生從本生　何能生本生
若是生生能生本生者是生生則不名從
本生生何以故是生生從本生生云何能
生本生復次
　　　　若謂是本生　能生於生生　　　　
　　　　本生從彼生　何能生生生
若謂本生能生生生者是本生不名從生
生生何以故是本生從生生生云何能生
生生生生法應生本生而今生生不能生
本生生生未有自體何能生本生是故
本生不能生生生問曰是生生生時非先
非後能生本生但生生生時能生本生答
曰不然何以故
　　　　若生生生時　能生於本生　　　　
　　　　生生尚未有　何能生本生
若謂生生生時能生本生可爾而實未有
是故生生生時不能生本生復次
　　　　若本生生時　能生於生生　　　　
　　　　本生尚未有　何能生生生
若謂是本生生時能生生生可爾而實未
有是故本生生時不能生生生問曰
　　　　如燈能自照　亦能照於彼　　　　
　　　　生法亦如是　自生亦生彼
如燈入於闇室照了諸物亦能自照生亦
如是能生於彼亦能自生答曰不然何以
故
　　　　燈中自無闇　住處亦無闇　　　　
　　　　破闇乃名照　無闇則無照
燈體自無闇明所及處亦無闇明闇相違
故破闇故名照無闇則無照何得言燈
自照亦照彼問曰是燈非未生有照亦非
生已有照但燈生時能自照亦照彼答曰
　　　　云何燈生時　而能破於闇　　　　
　　　　此燈初生時　不能及於闇
燈生時名半生半未生燈體未成就云何能
破闇又燈不能及闇如人得賊乃名爲
破若謂燈雖不到闇而能破闇者是亦
不然何以故
　　　　燈若未及闇　而能破闇者　　　　
　　　　燈在於此間　則破一切闇
若燈有力不到闇而能破者此處燃燈
應破一切處闇倶不及故復次燈不應自
照照彼何以故
　　　　若燈能自照　亦能照於彼　　　　
　　　　闇亦應自闇　亦能闇於彼
若燈與闇相違故能自照亦照於彼闇與燈
相違故亦應自蔽蔽彼若闇與燈相違
不能自蔽蔽彼燈與闇相違亦不應自照
亦照彼是故燈喩非也破生因縁未盡故
今當更説
　　　　此生若未生　云何能自生　　　　
　　　　若生已自生　生已何用生
是生自生時爲生已生爲未生生若未生
生則是無法無法何能自生若謂生已生
則爲已成不須復生如已作不應更作
若已生若未生是二倶不生故無生汝先説
生如燈能自生亦生彼是事不然住滅亦
如是復次
　　　　生非生已生　亦非未生生　　　　
　　　　生時亦不生　去來中已答
生名衆縁和合有生已生中無作故無生
未生中無作故無生生時亦不然離生法
生時不可得離生時生法亦不可得云何
生時生是事去來中已答已生法不可生
何以故生已復生如是展轉則爲無窮如
作已復作復次若生已更生者以何生法
生是生相未生而言生已生者則自違
所説何以故生相未生而汝謂生若未
生謂生者法或可生已而生或可未生而
生汝先説生已生是則不定復次如燒已
不應復燒去已不應復去如是等因縁故
生已不應生未生法亦不生何以故法
若未生則不應與生縁和合若不與生
縁和合則無法生若法未與生縁和合而
生者應無作法而作無去法而去無染
法而染無恚法而恚無癡法而癡如是
則皆破世間法是故未生法不生復次若
未生法生者世間未生法皆應生一切凡
夫未生菩提今應生菩提不壞法阿羅漢
無有煩惱今應生煩惱兎等無角今皆應
生但是事不然是故未生法亦不生問
曰未生法不生者以未有縁無作無作
者無時無方等故不生若有縁有作有
作者有時有方等和合故未生法生是故
若説一切未生法皆不生是事不爾答曰
若法有縁有時有方等和合則生者先有
亦不生先無亦不生有無亦不生三種先
已破是故生已不生未生亦不生生時
亦不生何以故已生分不生未生分亦不
生如先答復次若離生有生時者應生
時生但離生無生時是故生時亦不生復
次若言生時生者則有二生過一以生故
名生時二以生時中生二皆不然無有二
法云何有二生是故生時亦不生復次生
法未發則無生時生時無故生何所依是故
不得言生時生如是推求生已無生未生
無生生時無生無生故生不成生不成
故住滅亦不成生住滅不成故有爲法不
成是故偈中説去未去去時中已答問曰
我不定言生已生未生生生時生但衆縁和
合故有生答曰汝雖有是説此則不然何
以故
　　　　若謂生時生　是事已不成　　　　
　　　　云何衆縁合　爾時而得生
生時生已種種因縁破汝今何以更説衆縁
和合故有生若衆縁具足不具足皆與生同
破復次
　　　　若法衆縁生　即是寂滅性　　　　
　　　　是故生生時　是二倶寂滅
衆縁所生法無自性故寂滅寂滅名爲無
此無彼無相斷言語道滅諸戲論衆縁名
如因縷有布因蒲有席若縷自有定相
不應從麻出若布自有定相不應從縷
出而實從縷有布從麻有縷是故縷亦無
定性布亦無定性如燃可燃因縁和合成
無有自性可燃無故燃亦無燃無故可燃亦
無一切法亦如是是故從衆縁生法無自
性無自性故空如野馬無實是故偈中説
生與生時二倶寂滅不應説生時生汝雖
種種因縁欲成生相皆是戲論非寂滅相
問曰定有三世別異未來世法得生因縁
即生何故言無生答曰
　　　　若有未生法　説言有生者　　　　
　　　　此法先已有　更復何用生
若未來世中有未生法而生是法先已有
何用更生有法不應更生問曰未來雖
有非如現在相以現在相故説生答曰
現在相未來中無若無云何言未來生法生
若有不名未來應名現在現在不應更
生二倶無生故不生復次汝謂生時生亦
能生彼今當更説
　　　　若言生時生　是能有所生　　　　
　　　　何得更有生　而能生是生
若生生時能生彼是生誰復能生
　　　　若謂更有生　生生則無窮　　　　
　　　　離生生有生　法皆能自生
若生更有生生則無窮若是生更無生而自
生者一切法亦皆能自生而實不爾復次
　　　　有法不應生　無亦不應生　　　　
　　　　有無亦不生　此義先已説
凡所有生爲有法有生爲無法有生爲有
無法有生是皆不然是事先已説離此三
事更無有生是故無生復次
　　　　若諸法滅時　是時不應生　　　　
　　　　法若不滅者　終無有是事
若法滅相是法不應生何以故二相相違
故一是滅相知法是滅一是生相知法是
生二相相違法一時則不然是故滅相法
不應生問曰若滅相法不應生不滅相法
應生答曰一切有爲法念念滅故無不滅
法離有爲無有決定無爲法無爲法但有
名字是故説不滅法終無有是事問曰若
法無生應有住答曰
　　　　不住法不住　住法亦不住　　　　
　　　　住時亦不住　無生云何住
不住法不住無住相故住法亦不住何以
故已有住故因去故有住若住法先有不
應更住住時亦不住離住不住更無住
時是故亦不住如是一切處求住不可得
故即是無生若無生云何有住復次
　　　　若諸法滅時　是則不應住　　　　
　　　　法若不滅者　終無有是事
若法滅相是法無有住相何以故一法中
有二相相違故一是滅相二是住相一時
一處有住滅相是事不然是故不得言滅
相法有住問曰若法不滅應有住答曰無
有不滅法何以故
　　　　所有一切法　皆是老死相　　　　
　　　　終不見有法　離老死有住
一切法生時無常常隨逐無常有二名老
及死如是一切法常有老死故無住時復
次
　　　　住不自相住　亦不異相住　　　　
　　　　如生不自生　亦不異相生
若有住法爲自相住爲他相住二倶不然
若自相住則爲是常一切有爲法從衆縁
生若住法自住則不名有爲住若自相住
法亦應自相住如眼不能自見住亦如是
若異相住則住更有住是則無窮復次見
異法生異相不得不因異法而有異相
異相不定故因異相而住者是事不然問
曰若無住應有滅答曰無何以故
　　　　法已滅不滅　未滅亦不滅　　　　
　　　　滅時亦不滅　無生何有滅
若法已滅則不滅以先滅故未滅亦不滅
離滅相故滅時亦不滅離二更無滅時如
是推求滅法即是無生無生何有滅復次
　　　　法若有住者　是則不應滅　　　　
　　　　法若不住者　是亦不應滅
若法定住則無有滅何以故由有住相
故若住法滅則有二相住相滅相是故不
得言住中有滅如生死不得一時有若
法不住亦無有滅何以故離住相故若
離住相則無法無法云何滅復次
　　　　是法於是時　不於是時滅　　　　
　　　　是法於異時　不於異時滅
若法有滅相是法爲自相滅爲異相滅二
倶不然何以故如乳不於乳時滅隨有
乳時乳相定住故非乳時亦不滅若非乳
不得言乳滅復次
　　　　如一切諸法　生相不可得　　　　
　　　　以無生相故　即亦無滅相
如先推求一切法生相不可得爾時即無滅
相破生故無生無生云何有滅若汝意猶
未已今當更説破滅因縁
　　　　若法是有者　是即無有滅　　　　
　　　　不應於一法　而有有無相
諸法有時推求滅相不可得何以故云何一
法中亦有亦無相如光影不同處復次
　　　　若法是無者　是即無有滅　　　　



　　　　譬如第二頭　無故不可斷
法若無者則無滅相如第二頭第三手無故
不可斷復次
　　　　法不自相滅　他相亦不滅　　　　
　　　　如自相不生　他相亦不生
如先説生相生不自生亦不從他生若
以自體生是則不然一切物皆從衆縁生
如指端不能自觸如是生不能自生從他
生亦不然何以故生未有故不應從他
生是生無故無自體自體無故他亦無是
故從他生亦不然滅法亦如是不自相滅
不他相滅復次
　　　　生住滅不成　故無有有爲　　　　
　　　　有爲法無故　何得有無爲
汝先説有生住滅相故有有爲以有有爲
故有無爲今以理推求三相不可得云何
得有有爲如先説無有無相法有爲法無
故何得有無爲無爲相名不生不住不滅
止有爲相故名無爲相無爲自無別相因
是三相有無爲相如火爲熱相地爲堅相
水爲冷相無爲則不然問曰若是生住滅
畢竟無者云何論中得説名字答曰
　　　　如幻亦如夢　如乾闥婆城　　　　
　　　　所説生住滅　其相亦如是
生住滅相無有決定凡人貪著謂有決定
諸賢聖憐愍欲止其顛倒還以其所著名
字爲説語言雖同其心則異如是説生住
滅相不應有難如幻化所作不應責其
所由不應於中有憂喜想但應眼見而
已如夢中所見不應求實如乾闥婆城日
出時現而無有實但假爲名字不久則滅
生住滅亦如是凡夫分別爲有智者推求則
不可得
　　中論觀作作者品第八　十二偈
問曰現有作有作者有所用作法三事和
合故有果報是故應有作者作業答曰上
來品品中破一切法皆無有餘如破三
相三相無故無有有爲有爲無故無無爲
有爲無爲無故一切法盡無作作者若是有
爲有爲中已破若是無爲無爲中已破不
應復問汝著心深故而復更問今當復
答
　　　　決定有作者　不作決定業　　　　
　　　　決定無作者　不作無定業
若先定有作者定有作業則不應作若先
定無作者定無作業亦不應作何以故
　　　　決定業無作　是業無作者　　　　
　　　　定作者無作　作者亦無業
若先決定有作業不應更有作者又離作
者應有作業但是事不然若先決定有
作者不應更有作業又離作業應有作
者但是事不然是故決定作者決定作業不
應有作不決定作者不決定作業亦不應
有作何以故本來無故有作者有作業
尚不能作何況無作者無作業復次
　　　　若定有作者　亦定有作業　　　　
　　　　作者及作業　即墮於無因
若先定有作者定有作業汝謂作者有作
即爲無因離作業有作者離作者有作
業則不從因縁有問曰若不從因縁有
作者有作業有何咎答曰
　　　　若墮於無因　則無因無果　　　　
　　　　無作無作者　無所用作法　　　　
　　　　若無作等法　則無有罪福　　　　
　　　　罪福等無故　罪福報亦無　　　　
　　　　若無罪福報　亦無有涅槃　　　　
　　　　諸可有所作　皆空無有果
若墮於無因一切法則無因無果能生法
名爲因所生法名爲果是二即無是二無
故無作無作者亦無所用作法亦無罪福
罪福無故亦無罪福果報及涅槃道是故
不得從無因生問曰若作者不定而作不
定業有何咎答曰一事無尚不能起作業
何況二事都無譬如化人以虚空爲舍但
有言説而無作者作業問曰若無作者
無作業不能有所作今有作者有作業
應有作答曰
　　　　作者定不定　不能作二業　　　　
　　　　有無相違故　一處則無二
作者定不定不能作定不定業何以故有
無相違故一處不應有二有是決定無是
不決定一人一事云何有有無復次
　　　　有不能作無　無不能作有　　　　
　　　　若有作作者　其過如先説
若有作者而無業何能有所作若無作者
而有業亦不能有所作何以故如先説
有中若先有業作者復何所作若先無業
云何可得作如是則破罪福等因縁果報
是故偈中説有不能作無無不能作有若
有作作者其過如先説復次
　　　　作者不作定　亦不作不定　　　　
　　　　及定不定業　其過如先説
定業已破不定業亦破定不定業亦破今欲
一時總破故説是偈是故作者不能作三
種業今三種作者亦不能作業何以故
　　　　作者定不定　亦定亦不定　　　　
　　　　不能作於業　其過如先説
作者定不定亦定亦不定不能作於業何
以故如先三種過因縁此中應廣説如
是一切處求作者作業皆不可得問曰若
言無作無作者則復墮無因答曰是業從
衆縁生假名爲有無有決定不如汝所
説何以故
　　　　因業有作者　因作者有業　　　　
　　　　成業義如是　更無有餘事
業先無決定因人起業因業有作者作
者亦無決定因有作業名爲作者二事和
合故得成作作者若從和合生則無自性
無自性故空空則無所生但隨凡夫憶想
分別故説有作業有作者第一義中無作
業無作者復次
　　　　如破作作者　受受者亦爾　　　　
　　　　及一切諸法　亦應如是破
如作作者不得相離不相離故不決定
無決定故無自性受受者亦如是受名五
陰身受者是人如是離人無五陰離五陰
無人但從衆縁生如受受者餘一切法亦
應如是破
　　中論觀本住品第九　十二偈
問曰有人言
　　　　眼耳等諸根　苦樂等諸法　　　　
　　　　誰有如是事　是則名本住　　　　
　　　　若無有本住　誰有眼等法　　　　
　　　　以是故當知　先已有本住
眼耳鼻舌身命等諸根名爲眼耳等根苦受
樂受不苦不樂受想思憶念等心心數法名
爲苦樂等法有論師言先未有眼等法應
有本住因是本住眼等諸根得増長若無
本住身及眼等諸根爲因何生而得増長
答曰
　　　　若離眼等根　及苦樂等法　　　　
　　　　先有本住者　以何而可知
若離眼耳等根苦樂等法先有本住者以
何可説以何可知如外法瓶衣等以眼等
根得知内法以苦樂等根得知如經中
説可壞是色相能受是受相能識是識相
汝説離眼耳苦樂等先有本住者以何可
知説有是法問曰有論師言出入息視眴
壽命思惟苦樂憎愛動發等是神相若無有
神云何有出入息等相是故當知離眼耳
等根苦樂等法先有本住答曰是神若有
應在身内如壁中有柱若在身外如人
被鎧若在身内身則不可壞神常在内
故是故言神在身内但有言説虚妄無實
若在身外覆身如鎧者身應不可見神
細密覆故亦應不可壞而今實見身壞是
故當知離苦樂等先無餘法若謂斷臂時
神縮在内不可斷者斷頭時亦應縮在内
不應死而實有死是故知離苦樂等先有
神者但有言説虚妄無實復次若言身大
則神大身小則神小如燈大則明大燈小則
明小者如是神則隨身不應常若隨身
者身無則神無如燈滅則明滅若神無常
則與眼耳苦樂等同是故當知離眼耳等
先無別神復次如風狂病人不得自在不
應作而作若有神是諸作主者云何言不
得自在若風狂病不惱神者應離神別有
所作如是種種推求離眼耳等根苦樂等法
先無本住若必謂離眼耳等根苦樂等法
有本住者無有是事何以故
　　　　若離眼耳等　而有本住者　　　　
　　　　亦應離本住　而有眼耳等
若本住離眼耳等根苦樂等法先有者今眼
耳等根苦樂等法亦應離本住而有問曰
二事相離可爾但使有本住答曰
　　　　以法知有人　以人知有法　　　　
　　　　離法何有人　離人何有法
法者眼耳苦樂等人者是本住汝謂以有
法故知有人以有人故知有法今離眼
耳等法何有人離人何有眼耳等法復次
　　　　一切眼等根　實無有本住　　　　
　　　　眼耳等諸根　異相而分別
眼耳等諸根苦樂等諸法實無有本住因
眼縁色生眼識以和合因縁知有眼耳等
諸根不以本住故知是故偈中説一切眼
等根實無有本住眼耳等諸根各自能分別
問曰
　　　　若眼等諸根　無有本住者　　　　
　　　　眼等一一根　云何能知塵
若一切眼耳等諸根苦樂等諸法無本住
者今一一根云何能知塵眼耳等諸根無
思惟不應有知而實知塵當知離眼耳
等諸根更有能知塵者答曰若爾者爲一
一根中各有知者爲一知者在諸根中二
倶有過何以故
　　　　見者即聞者　聞者即受者　　　　
　　　　如是等諸根　則應有本住
若見者即是聞者聞者即是受者則是一
神如是眼等諸根應先有本住色聲香等
無有定知者或可以眼聞聲如人有六
向隨意見聞若聞者見者是一於眼等根
隨意見聞但是事不然
　　　　若見聞各異　受者亦各異　　　　
　　　　見時亦應聞　如是則神多
若見者聞者受者各異則見時亦應聞何
以故離見者有聞者故如是鼻舌身中神
應一時行若爾者人一而神多以一切根
一時知諸塵而實不爾是故見者聞者受
者不應倶用復次
　　　　眼耳等諸根　苦樂等諸法　　　　
　　　　所從生諸大　彼大亦無神
若人言離眼耳等諸根苦樂等諸法別有本
住是事已破今於眼耳等所因四大是
四大中亦無本住問曰若眼耳等諸根苦
樂等諸法無有本住可爾眼耳等諸根苦
樂等諸法應有答曰
　　　　若眼耳等根　苦樂等諸法　　　　
　　　　無有本住者　眼等亦應無
若眼耳苦樂等諸法無有本住者誰有此
眼耳等何縁而有是故眼耳等亦無復次
　　　　眼等無本住　今後亦復無　　　　
　　　　以三世無故　無有無分別
思惟推求本住於眼等先無今後亦無若
三世無即是無生寂滅不應有難若無本
住云何有眼等如是問答戲論則滅戲論
滅故諸法則空
　　中論觀燃可燃品第十　十六偈
問曰應有受受者如燃可燃燃是受者可
燃是受所謂五陰答曰是事不然何以故
燃可燃倶不成故燃可燃若以一法成若
以二法成二倶不成問曰且置一異法若
言無燃可燃今云何以一異相破如兔角
龜毛無故不可破世間眼見實有事而後
可思惟如有金然後可燒可鍛若無燃可
燃不應以一異法思惟若汝許有一異
法當知有燃可燃若許有者則爲已有答
曰隨世俗法言説不應有過燃可燃若
説一若説異不名爲受若離世俗言説則
無所論若不説燃可燃云何能有所破若
無所説則義不可明如有論者破破有
無必應言有無不以稱有無故而受有
無是以隨世間言説故無咎若口有言
便是受者汝言破即爲自破燃可燃亦如
是雖有言説亦復不受是故以一異法
思惟燃可燃二倶不成何以故
　　　　若燃是可燃　作作者則一　　　　
　　　　若燃異可燃　離可燃有燃
燃是火可燃是薪作者是人作是業若燃可
燃一則作作者亦應一若作作者一則陶師
與瓶一作者是陶師作是瓶陶師非瓶
瓶非陶師云何爲一是以作作者不一故
燃可燃亦不一若謂一不可則應異是亦
不然何以故若燃與可燃異應離可燃
別有燃分別是可燃是燃處處離可燃
應有燃而實不爾是故異亦不可復次
　　　　如是常應燃　不因可燃生　　　　
　　　　則無燃火功　亦名無作火
若燃可燃異則燃不待可燃而常燃若常
燃者則自住其體不待因縁人功則空人
功者將護火令燃是功現有是故知火
不異可燃
復次若燃異可燃燃即無作離可燃火何
所然若爾者火則無作無作火無有是事
問曰云何火不從因縁生人功亦空答曰
　　　　燃不待可燃　則不從縁生　　　　
　　　　火若常燃者　人功則應空
燃可燃若異則不待可燃有燃若不待可
燃有然則無相因法是故不從因縁生
復次若燃異可燃則應常燃若常燃者應
離可燃別見有燃更不須人功何以故
　　　　若汝謂燃時　名爲可燃者　　　　
　　　　爾時但有薪　何物燃可燃
若謂先有薪燒時名可燃者是事不爾若
離燃別有可燃者云何言燃時名可燃復
次
　　　　若異則不至　不至則不燒　　　　
　　　　不燒則不滅　不滅則常住
若燃異可燃則燃不應至可燃何以故不
相待成故若燃不相待成則自住其體何
用可燃是故不至若不至則不燃可燃
何以故無有不至而能燒故若不燒則
無滅應常住自相是事不爾問曰
　　　　燃與可燃異　而能至可燃　　　　
　　　　如此至彼人　彼人至此人
燃與可燃異而能至可燃如男至於女
如女至於男答曰
　　　　若謂燃可燃　二倶相離者　　　　
　　　　如是燃則能　至於彼可燃
若離燃有可燃若離可燃有燃各自成
者如是則應燃至可燃而實不爾何以
故離燃無可燃離可燃無燃故今離男
有女離女有男是故汝喩非也喩不成故
燃不至可燃問曰燃可燃相待而有因可
燃有燃因燃有可燃二法相待成答曰
　　　　若因可燃燃　因燃有可燃　　　　
　　　　先定有何法　而有燃可燃
若因可燃而燃成亦應因燃可燃成是中
若先定有可燃則因可燃而燃成若先定
有燃則因燃可燃成今若因可燃而燃成
者則先有可燃而後有燃不應待燃而
有可燃何以故可燃在先燃在後故若燃
不燃可燃是則可燃不成又可燃不在餘
處離於燃故若可燃不成燃亦不成若先
燃後有可燃燃亦有如是過是故燃可燃
二倶不成復次
　　　　若因可燃燃　則燃成復成　　　　
　　　　是爲可燃中　則爲無有燃
若欲因可燃而成燃則燃成已復成何以
故燃自住於燃中若燃不自住其體從可
燃成者無有是事是故有是燃從可燃
成今則燃成復成有如是過復有可燃
無燃過何以故可燃離燃自住其體故是
故燃可燃相因待無有是事復次
　　　　若法因待成　是法還成待　　　　
　　　　今則無因待　亦無所成法
若法因待成是法還成本因待如是決定則
無二事如因可燃而成燃還因於燃而
成可燃是則二倶無定無定故不可得何
以故
　　　　若法有待成　未成云何待　　　　
　　　　若成已有待　成已何用待
若法因待成是法先未成未成則無無則
云何有因待若是法先已成已成何用因
待是二倶不相因待是故汝先説燃可燃
相因待成無有是事是故
　　　　因可燃無燃　不因亦無燃　　　　
　　　　因燃無可燃　不因無可燃
今因待可燃燃不成不因待可燃燃亦不
成可燃亦如是因燃不因燃二倶不成
是過先已説復次
　　　　燃不餘處來　燃處亦無燃　　　　
　　　　可燃亦如是　餘如去來説
燃不於餘方來入可燃可燃中亦無燃析
薪求燃不可得故可燃亦如是不從餘處
來入燃中燃中亦無可燃如燃已不燃未
燃不燃燃時不燃是義如去來中説是故
　　　　可燃即非然　離可燃無燃　　　　
　　　　燃無有可燃　燃中無可燃　　　　
　　　　可燃中無燃
可燃即非燃何以故先已説作作者一過
故離可燃無燃有常燃等過故燃無有
可燃燃中無可燃可燃中無燃以有異過
故三皆不成問曰何故説燃可燃答曰如
因可燃有燃如是因受有受者受名五陰
受者名人燃可燃不成故受受者亦不成
何以故
　　　　以燃可燃法　説受受者法　　　　
　　　　及以説瓶衣　一切等諸法
如可燃非燃如是受非受者作作者一過
故又離受無受者異不可得故以異過故
三皆不成如受受者外瓶衣等一切法皆
同上説無生畢竟空是故
　　　　若人説有我　諸法各異相　　　　
　　　　當知如是人　不得佛法味
諸法從本已來無生畢竟寂滅相是故品末
説是偈若人説我相如犢子部衆説不得
言色即是我不得言離色是我我在第
五不可説藏中如薩婆多部衆説諸法各各
相是善是不善是無記是有漏無漏有爲無
爲等別異如是等人不得諸法寂滅相以
佛語作種種戲論
　　中論觀本際品第十一　八偈
問曰無本際經説衆生往來生死本際不可
得是中説有衆生有生死以何因縁故而
作是説答曰
　　　　大聖之所説　本際不可得　　　　
　　　　生死無有始　亦復無有終
聖人有三種一者外道五神通二者阿羅漢
辟支佛三者得神通大菩薩佛於三種中最
上故言大聖佛所言説無不是實説生死
無始何以故生死初後不可得是故言無
始汝謂若無初後應有中者是亦不然
何以故
　　　　若無有始終　中當云何有　　　　
　　　　是故於此中　先後共亦無
因中後故有初因初中故有後若無初
無後云何有中生死中無初中後是故説
先後共不可得何以故
　　　　若使先有生　後有老死者　　　　
　　　　不老死有生　不生有老死　　　　
　　　　若先有老死　而後有生者　　　　
　　　　是則爲無因　不生有老死
生死衆生若先生漸有老而後有死者則
生無老死法應生有老死老死有生又不
老死而生是亦不然又不因生有老死
若先老死後生老死則無因生在後故又
不生何有老死若謂生老死先後不可謂
一時成者是亦有過何以故
　　　　生及於老死　不得一時共　　　　
　　　　生時則有死　是二倶無因
若生老死一時則不然何以故生時即有死
故法應生時有死時無若生時有死是事
不然若一時生則無有相因如牛角一時
出則不相因是故
　　　　若使初後共　是皆不然者　　　　
　　　　何故而戲論　謂有生老死
思惟生老死三皆有過故即無生畢竟空
汝今何故貪著戲論生老死謂有決定相
復次
　　　　諸所有因果　相及可相法　　　　
　　　　受及受者等　所有一切法　　　　
　　　　非但於生死　本際不可得　　　　
　　　　如是一切法　本際皆亦無
一切法者所謂因果相可相受及受者等皆
無本際非但生死無本際以略開示故
説生死無本際
　　中論觀苦品第十二　十偈
有人説曰
　　　　自作及他作　共作無因作　　　　
　　　　如是説諸苦　於果則不然
有人言苦惱自作或言他作或言亦自作亦
他作或言無因作於果皆不然於果皆不
然者衆生以衆縁致苦厭苦欲求滅不
知苦惱實因縁有四種謬是故説於果皆
不然何以故
　　　　苦若自作者　則不從縁生　　　　
　　　　因有此陰故　而有彼陰生
若苦自作則不從衆縁生自名從自性
生是事不然何以故因前五陰有後五陰
生是故苦不得自作問曰若言此五陰作
彼五陰者則是他作答曰是事不然何以
故
　　　　若謂此五陰　異彼五陰者　　　　
　　　　如是則應言　從他而作苦
若此五陰與彼五陰異彼五陰與此五陰
異者應從他作如縷與布異者應離縷
有布若離縷無布者則布不異縷如是
彼五陰異此五陰者則應離此五陰有彼
五陰若離此五陰無彼五陰者則此五陰
不異彼五陰是故不應言苦從他作問曰
自作者是人人自作苦自受苦答曰
　　　　若人自作苦　離苦何有人　　　　
　　　　而謂於彼人　而能自作苦
若謂人自作苦者離五陰苦何處別有人
而能自作苦應説是人而不可説是故苦
非人自作若謂人不自作苦他人作苦與
此人者是亦不然何以故
　　　　若苦他人作　而與此人者　　　　
　　　　若當離於苦　何有此人受
若他人作苦與此人者離五陰無有此
人受復次
　　　　苦若彼人作　持與此人者　　　　
　　　　離苦何有人　而能授於此
若謂彼人作苦授與此人者離五陰苦何
有彼人作苦持與此人若有者應説其
相復次
　　　　自作若不成　云何彼作苦　　　　
　　　　若彼人作苦　即亦名自作
種種因縁彼自作苦不成而言他作苦是亦
不然何以故此彼相待故若彼作苦於彼
亦名自作苦自作苦先已破汝受自作苦不
成故他作亦不成復次
　　　　苦不名自作　法不自作法　　　　
　　　　彼無有自體　何有彼作苦
自作苦不然何以故如刀不能自割如是
法不能自作法是故不能自作他作亦不
然何以故離苦無彼自性若離苦有彼自
性者應言彼作苦彼亦即是苦云何苦自
作苦問曰若自作他作不然應有共作答
曰
　　　　若此彼苦成　應有共作苦　　　　
　　　　此彼尚無作　何況無因作
自作他作猶尚有過何況無因作無因多
過如破作作者品中説復次
　　　　非但説於苦　四種義不成　　　　
　　　　一切外萬物　四義亦不成
佛法中雖説五受陰爲苦有外道人謂苦
受爲苦是故説不但説於苦四種義不成
外萬物地水山木等一切法皆亦不成
　　中論觀行品第十三　九偈
問曰
　　　　如佛經所説　虚誑妄取相　　　　
　　　　諸行妄取故　是名爲虚誑
佛經中説虚誑者即是妄取相第一實者
所謂涅槃非妄取相以是經説故當知有
諸行虚誑妄取相答曰
　　　　虚誑妄取者　是中何所取　　　　
　　　　佛説如是事　欲以示空義
若妄取相法即是虚誑者是諸行中爲何
所取佛如是説當知説空義問曰云何
知一切諸行皆是空答曰一切諸行虚妄
相故空諸行生滅不住無自性故空諸行
名五陰從行生故五陰名行是五陰皆虚
妄無有定相何以故如嬰兒時色非匍匐
時色匍匐時色非行時色行時色非童子時
色童子時色非壯年時色壯年時色非老年
時色如色念念不住故分別決定性不可
得嬰兒色爲即是匍匐色乃至老年色爲
異二倶有過何以故若嬰兒色即是匍匐
色乃至老年色者如是則是一色皆爲嬰
兒無有匍匐乃至老年又如泥團常是泥
團終不作瓶何以故色常定故若嬰兒色
異匍匐色者則嬰兒不作匍匐匍匐不作
嬰兒何以故二色異故如是童子少年壯年
老年色不應相續有失親屬法無父無
子若爾者唯有嬰兒應得父餘則匍匐乃
至老年不應有分是故二倶有過問曰色
雖不定嬰兒色滅已相續更生乃至老年
色無有如上過答曰嬰兒色相續生者
爲滅已相續生爲不滅相續生若嬰兒色
滅云何有相續以無因故如雖有薪
可燃火滅故無有相續若嬰兒色不滅
而相續者則嬰兒色不滅常住本相亦無
相續問曰我不説滅不滅故相續生但
説不住相似生故言相續生答曰若爾者
則有定色而更生如是應有千萬種色但
是事不然如是亦無相續如是一切處
求色無有定相但以世俗言説故有如
芭蕉樹求實不可得但有皮葉如是智者
求色相念念滅更無實色可得不住色形
色相相似次第生難可分別如燈炎分別
定色不可得從是定色更有色生不可
得是故色無性故空但以世俗言説故有
受亦如是智者種種觀察次第相似故生滅
難可別知如水流相續但以覺故説三受
在身是故當知受同色説想因名相生
若離名相則不生是故佛説分別知名字
相故名爲想非決定先有從衆縁生無定
性無定性故如影隨形因形有影無形
則無影影無決定性若定有者離形
應有影而實不爾是故從衆縁生無自
性故不可得想亦如是但因外名相以世
俗言説故有識因色聲香味觸等眼耳鼻舌
身等生以眼等諸根別異故識有別異是
識爲在色爲在眼爲在中間無有決定
但生已識塵識此人識彼人知此人識爲
即是知彼人識爲異是二難可分別如
眼識耳識亦難可分別以難分別故或
言一或言異無有決定分別但從衆縁
生故眼等分別故空無自性如伎人含一
珠出已復示人則生疑爲是本珠爲更有
異識亦如是生已更生爲是本識爲是異
識是故當知識不住故無自性虚誑如幻
諸行亦如是諸行者身口意行有二種淨
不淨何等爲不淨惱衆生貪著等名不淨
不惱衆生實語不貪著等名淨或増或減
淨行者在人中欲天色天無色天受果報
已則減還作故名増不淨行者亦如是在
地獄畜生餓鬼阿修羅中受果報已則減還
作故名増是故諸行有増有減故不住如
人有病隨宜將適病則除愈不將適病
則還集諸行亦如是有増有減故不決定
但以世俗言説故有因世諦故得見第
一義諦所謂無明縁諸行從諸行有識著
識著故有名色從名色有六入從六入
有觸從觸有受從受有愛從愛有取
從取有有從有有生從生有老死憂悲苦
惱恩愛別苦怨憎會苦等如是諸苦皆以行
爲本佛以世諦故説若得第一義諦生眞
智慧者則無明息無明息故諸行亦不集
諸行不集故見諦所斷身見疑戒取等斷及
思惟所斷貪恚色染無色染調戲無明亦斷
以是斷故一一分滅所謂無明諸行識名色
六入觸受愛取有生老死憂悲苦惱恩愛別苦
怨憎會苦等皆滅以是滅故五陰身畢竟滅
更無有餘唯但有空是故佛欲示空義
故説諸行虚誑復次諸法無性故虚誑虚
誑故空如偈説
　　　　諸法有異故　知皆是無性　　　　
　　　　無性法亦無　一切法空故
諸法無有性何以故諸法雖生不住自性
是故無性如嬰兒定住自性者終不作匍
匐乃至老年而嬰兒次第相續有異相現匍
匐乃至老年是故説見諸法異相故知無
性問曰若諸法異相無性即有無性法有
何咎答曰若無性云何有法云何有相何
以故無有根本故但爲破性故説無性是
無性法若有者不名一切法空若一切法
空云何有無性法問曰
　　　　諸法若無性　云何説嬰兒　　　　
　　　　乃至於老年　而有種種異
諸法若無性則無有異相而汝説有異相
是故有諸法性若無諸法性云何有異相
答曰
　　　　若諸法有性　云何而得異　　　　
　　　　若諸法無性　云何而有異
若諸法決定有性云何可得異性名決定
有不可變異如眞金不可變又如暗性
不變爲明明性不變爲暗復次
　　　　是法則無異　異法亦無異　　　　
　　　　如壯不作老　老亦不作壯
若法有異者則應有異相爲即是法異爲
異法異是二不然若即是法異則老應作
老而老實不作老若異法異者老與壯異
壯應作老而壯實不作老二倶有過問
曰若法即異有何咎如今眼見年少經
日月歳數則老答曰
　　　　若是法即異　乳應即是酪　　　　
　　　　離乳有何法　而能作於酪
若是法即異者乳應即是酪更不須因縁
是事不然何以故乳與酪有種種異故乳
不即是酪是故法不即異若謂異法爲異
者是亦不然離乳更有何物爲酪如是
思惟是法不異異法亦不異是故不應
偏有所執問曰破是破異猶有空在空即
是法答曰
　　　　若有不空法　則應有空法　　　　
　　　　實無不空法　何得有空法
若有不空法相因故應有空法而上來種
種因縁破不空法不空法無故則無相待
無相待故何有空法問曰汝説不空法
無故空法亦無若爾者即是説空但無
相待故不應有執若有對應有相待若
無對則無相待相待無故則無相無相故
則無執如是即爲説空答曰
　　　　大聖説空法　爲離諸見故　　　　
　　　　若復見有空　諸佛所不化
大聖爲破六十二諸見及無明愛等諸煩
惱故説空若人於空復生見者是人不可
化譬如有病須服藥可治若藥復爲病
則不可治如火從薪出以水可滅若從
水生爲用何滅如空是水能滅諸煩惱火
有人罪重貪著心深智慧鈍故於空生見
或謂有空或謂無空因有無還起煩惱若
以空化此人者則言我久知是空若離
是空則無涅槃道如經説離空無相無作
門得解脱者但有言説
　　中論觀合品第十四　八偈
説曰上破根品中説見所見見者皆不成此
三事無異法故則無合無合義今當説問
曰何故眼等三事無合答曰
　　　　見可見見者　是三各異方　　　　
　　　　如是三法異　終無有合時
見是眼根可見是色塵見者是我是三事各
在異處終無合時異處者眼在身内色在
身外我者或言在身内或言遍一切處是
故無合復次若謂有見法爲合而見不合
而見二倶不然何以故若合而見者隨有
塵處應有根有我但是事不然是故不
合若不合而見者根我塵各在異處亦應
有見而不見何以故如眼根在此不見
遠處瓶是故二倶不見問曰我意根塵四
事合故有知生能知瓶衣等萬物是故有
見可見見者答曰是事根品中已破今當更
説汝説四事合故知生是知爲見瓶衣等
物已生爲未見而生若見已生者知則無
用若未見而生者是則未合云何有知生
若謂四事一時合而知生是亦不然若一時
生則無相待何以故先有瓶次見後知生
一時則無先後知無故見可見見者亦無如
是諸法如幻如夢無有定相何得有合
無合故空復次
　　　　染與於可染　染者亦復然　　　　
　　　　餘入餘煩惱　皆亦復如是
如見可見見者無合故染可染染者亦應無
合如説見可見見者三法則説聞可聞聞
者餘入等如説染可染染者則説瞋可瞋
瞋者餘煩惱等復次
　　　　異法當有合　見等無有異　　　　
　　　　異相不成故　見等云何合
凡物皆以異故有合而見等異相不可得是
故無合復次
　　　　非但見等法　異相不可得　　　　
　　　　所有一切法　皆亦無異相
非但見可見見者等三事異相不可得一切
法皆無異相問曰何故無有異相答曰
　　　　異因異有異　異離異無異　　　　
　　　　若法從因出　是法不異因
汝所謂異是異因異法故名爲異離異法
不名爲異何以故若法從衆縁生是法不
異因因壞果亦壞故如因梁椽等有舍
舍不異梁椽梁椽等壞舍亦壞故問曰若
有定異法有何咎答曰
　　　　若離從異異　應餘異有異　　　　
　　　　離從異無異　是故無有異
若離從異有異法者則應離餘異有異
法而實離從異無有異法是故無餘異如
離五指異有拳異者拳異應於瓶等異物
有異今離五指異拳異不可得是故拳異
於瓶等無有異法問曰我經説異相不
從衆縁生分別總相故有異相因異相故
有異法答曰
　　　　異中無異相　不異中亦無　　　　
　　　　無有異相故　則無此彼異
汝言分別總相故有異相因異相故有異
法若爾者異相從衆縁生如是即説衆縁
法是異相離異法不可得故異相因異法
而有不能獨成今異法中無異相何以故
先有異法故何用異相不異法中亦無異
相何以故若異相在不異法中不名不異
法若二處倶無即無異相異相無故此彼法
亦無復次異法無故亦無合
　　　　是法不自合　異法亦不合　　　　
　　　　合者及合時　合法亦皆無
是法自體不合以一故如一指不自合異
法亦不合以異故異事已成不須合故如
是思惟合法不可得是故説合者合時合
法皆不可得
中論卷第二

中論卷第三
　龍樹菩薩造　梵志青目釋
姚秦三藏鳩摩羅什譯　
　　觀有無品第十五　十一偈
問曰諸法各有性以有力用故如瓶有
瓶性布有布性是性衆縁合時則出答曰
　　　　衆縁中有性　是事則不然　　　　
　　　　性從衆縁出　即名爲作法
若諸法有性不應從衆縁出何以故若
從衆縁出即是作法無有定性問曰若諸
法性從衆縁作有何咎答曰
　　　　性若是作者　云何有此義　　　　
　　　　性名爲無作　不待異法成
如金雜銅則非眞金如是若有性則不須
衆縁若從衆縁出當知無眞性又性若決
定不應待他出非如長短彼此無定性
故待他而有問曰諸法若無自性應有他
性答曰
　　　　法若無自性　云何有他性　　　　
　　　　自性於他性　亦名爲他性
諸法性衆縁作故亦因待成故無自性若爾
者他性於他亦是自性亦從衆縁生相待
故亦無無故云何言諸法從他性生他性
亦是自性故問曰若離自性他性有諸法
有何咎答曰
　　　　離自性他性　何得更有法　　　　
　　　　若有自他性　諸法則得成
汝説離自性他性有法者是事不然若離
自性他性則無有法何以故有自性他性
法則成如瓶體是自性依物是他性問曰
若以自性他性破有者今應有無答曰
　　　　有若不成者　無云何可成　　　　
　　　　因有有法故　有壞名爲無
若汝已受有不成者亦應受無亦無何以
故有法壞敗故名無是無因有壞而有復
次
　　　　若人見有無　見自性他性　　　　
　　　　如是則不見　佛法眞實義
若人深著諸法必求有見若破自性則見
他性若破他性則見有若破有則見無若
破無則迷惑若利根著心薄者知滅諸見
安隱故更不生四種戲論是人則見佛法
眞實義是故説上偈復次
　　　　佛能滅有無　如化迦旃延　　　　
　　　　經中之所説　離有亦離無
刪陀迦旃延經中佛爲説正見義離有離
無若諸法中少決定有者佛不應破有無
若破有則人謂爲無佛通達諸法相故説
二倶無是故汝應捨有無見復次
　　　　若法實有性　後則不應異　　　　
　　　　性若有異相　是事終不然
若諸法決定有性終不應變異何以故若
定有自性不應有異相如上眞金喩今
現見諸法有異相故當知無有定相復
次
　　　　若法實有性　云何而可異　　　　
　　　　若法實無性　云何而可異
若法定有性云何可變異若無性則無自
體云何可變異復次
　　　　定有則著常　定無則著斷　　　　
　　　　是故有智者　不應著有無
若法定有有相則終無無相是即爲常何
以故如説三世者未來中有法相是法
來至現在轉入過去不捨本相是則爲
常又説因中先有果是亦爲常若説定
有無是無必先有今無是則爲斷滅斷滅
名無相續因由是二見即遠離佛法問曰
何故因有生常見因無生斷見答曰
　　　　若法有定性　非無則是常　　　　
　　　　先有而今無　是則爲斷滅
若法性定有則是有相非無相終不應無
若無則非有即爲無法先已説過故如
是則墮常見若法先有敗壞而無者是名
斷滅何以故有不應無故汝謂有無各有
定相故若有斷常見者則無罪福等破世
間事是故應捨
　　中論觀縛解品第十六　十偈
問曰生死非都無根本於中應有衆生往
來若諸行往來汝以何因縁故説衆生及
諸行盡空無有往來答曰
　　　　諸行往來者　常不應往來　　　　
　　　　無常亦不應　衆生亦復然
諸行往來六道生死中者爲常相往來爲
無常相往來二倶不然若常相往來者則
無生死相續以決定故自性住故若以無
常往來者亦無往來生死相續以不決定
故無自性故若衆生往來者亦有如是
過復次
　　　　若衆生往來　陰界諸入中　　　　
　　　　五種求盡無　誰有往來者
生死陰界入即是一義若衆生於此陰界入
中往來者是衆生於燃可燃品中五種求
不可得誰於陰界入中而有往來者復次
　　　　若從身至身　往來即無身　　　　
　　　　若其無有身　則無有往來
若衆生往來爲有身往來爲無身往來二
倶不然何以故若有身往來從一身至一
身如是則往來者無身又若先已有身不



應復從身至身若先無身則無有若無
有云何有生死往來問曰經説有涅槃滅
一切苦是滅應諸行滅若衆生滅答曰二倶
不然何以故
　　　　諸行若滅者　是事終不然　　　　
　　　　衆生若滅者　是事亦不然
汝説若諸行滅若衆生滅是事先已答諸行
無有性衆生亦種種推求生死往來不可
得是故諸行不滅衆生亦不滅問曰若爾
者則無縛無解根本不可得故答曰
　　　　諸行生滅相　不縛亦不解　　　　
　　　　衆生如先説　不縛亦不解
汝謂諸行及衆生有縛解者是事不然諸
行念念生滅故不應有縛解衆生先説五
種推求不可得云何有縛解復次
　　　　若身名爲縛　有身則不縛　　　　
　　　　無身亦不縛　於何而有縛
若謂五陰身名爲縛若衆生先有五陰則
不應縛何以故一人有二身故無身亦不
應縛何以故若無身則無五陰無五陰
則空云何可縛如是第三更無所縛復次
　　　　若可縛先縛　則應縛可縛　　　　
　　　　而先實無縛　餘如去來答
若謂可縛先有縛則應縛可縛而實離可
縛先無縛是故不得言衆生有縛或言
衆生是可縛五陰是縛或言五陰中諸煩惱
是縛餘五陰是可縛是事不然何以故若
離五陰先有衆生者則應以五陰縛衆
生而實離五陰無別衆生若離五陰別有
煩惱者則應以煩惱縛五陰而實離五陰
無別煩惱復次如去來品中説已去不去
未去不去去時不去如是未縛不縛縛已
不縛縛時不縛復次亦無有解何以故
　　　　縛者無有解　無縛亦無解　　　　
　　　　縛時有解者　縛解則一時
縛者無有解何以故已縛故無縛亦無解
何以故無縛故若謂縛時有解則縛解一
時是事不然又縛解相違故問曰有人修
道現入涅槃得解脱云何言無答曰
　　　　若不受諸法　我當得涅槃　　　　
　　　　若人如是者　還爲受所縛
若人作是念我離受得涅槃是人即爲受
所縛復次
　　　　不離於生死　而別有涅槃　　　　
　　　　實相義如是　云何有分別
諸法實相第一義中不説離生死別有涅
槃如經説涅槃即生死生死即涅槃如是
諸法實相中云何言是生死是涅槃
　　中論觀業品第十七　三十三偈
問曰汝雖種種破諸法而業決定有能令
一切衆生受果報如經説一切衆生皆隨
業而生惡者入地獄修福者生天行道者
得涅槃是故一切法不應空所謂業者
　　　　人能降伏心　利益於衆生　　　　
　　　　是名爲慈善　二世果報種
人有三毒爲惱他故生行善者先自滅
惡是故説降伏其心利益他人利益他
者行布施持戒忍辱等不惱衆生是名利
益他亦名慈善福徳亦名今世後世樂果種
子復次
　　　　大聖説二業　思與從思生　　　　
　　　　是業別相中　種種分別説
大聖略説業有二種一者思二者從思生
是二業如阿毘曇中廣説
　　　　佛所説思者　所謂意業是　　　　
　　　　所從思生者　即是身口業
思是心數法諸心數法中能發起有所作故
名業因是思故起外身口業雖因餘心心
數法有所作但思爲所作本故説思爲業
是業今當説相
　　　　身業及口業　作與無作業　　　　
　　　　如是四事中　亦善亦不善　　　　
　　　　從用生福徳　罪生亦如是　　　　
　　　　及思爲七法　能了諸業相
口業者四種口業身業者三種身業是七種
業有二種差別有作有無作作時名作
業作已常隨逐生名無作業是二種有善不
善不善名不止惡善名止惡復有從用生
福徳如施主施受者若受者受用施主得
二種福一從施生二從用生如人以箭射
人若箭殺人有二種罪一者從射生二






者從殺生若射不殺射者但得射罪無殺
罪是故偈中説罪福從用生如是名爲六
種業第七名思是七種即是分別業相是
業有今世後世果報是故決定有業有果
報故諸法不應空答曰
　　　　業住至受報　是業即爲常　　　　
　　　　若滅即無業　云何生果報
業若住至受果報即爲是常是事不然何
以故業是生滅相一念尚不住何況至果
報若謂業滅滅則無云何能生果報問曰
　　　　如芽等相續　皆從種子生　　　　
　　　　從是而生果　離種無相續　　　　
　　　　從種有相續　從相續有果　　　　
　　　　先種後有果　不斷亦不常　　　　
　　　　如是從初心　心法相續生　　　　
　　　　從是而有果　離心無相續　　　　
　　　　從心有相續　從相續有果　　　　
　　　　先業後有果　不斷亦不常
如從穀有芽從芽有莖葉等相續從是相
續而有果生離種無相續生是故從穀子
有相續從相續有果先種後有果故不
斷亦不常如穀種喩業果亦如是初心起
罪福猶如穀種因是心餘心心數法相續
生乃至果報先業後果故不斷亦不常若
離業有果報則有斷常是善業因縁果報
者所謂
　　　　能成福徳者　是十白業道　　　　
　　　　二世五欲樂　即是白業報
白名善淨成福徳因縁者從是十白業道
生不殺不盜不邪婬不妄語不兩舌不惡口
不無益語不嫉不恚不邪見是名爲善從身
口意生是果報者得今世名利後世天人
中貴處生布施恭敬等雖有種種福徳略説
則攝在十善道中答曰
　　　　若如汝分別　其過則甚多　　　　
　　　　是故汝所説　於義則不然
若以業果報相續故以穀子爲喩者其過
甚多但此中不廣説汝説穀子喩者是喩
不然何以故穀子有觸有形可見有相
續我思惟是事尚未受此言況心及業無
觸無形不可見生滅不住欲以相續是
事不然復次從穀子有芽等相續者爲滅
已相續爲不滅相續若穀子滅已相續者
則爲無因若穀子不滅而相續者從是穀
子常生諸穀若如是者一穀子則生一切
世間穀是事不然是故業果報相續則不
然問曰
　　　　今當復更説　順業果報義　　　　
　　　　諸佛辟支佛　賢聖所稱歎
所謂
　　　　不失法如券　業如負財物　　　　
　　　　此性則無記　分別有四種　　　　
　　　　見諦所不斷　但思惟所斷　　　　
　　　　以是不失法　諸業有果報　　　　
　　　　若見諦所斷　而業至相似　　　　
　　　　則得破業等　如是之過咎　　　　
　　　　一切諸行業　相似不相似　　　　
　　　　一界初受身　爾時報獨生　　　　
　　　　如是二種業　現世受果報　　　　
　　　　或言受報已　而業猶故在　　　　
　　　　若度果已滅　若死已而滅　　　　
　　　　於是中分別　有漏及無漏
不失法者當知如券業者如取物是不失
法欲界繋色界繋無色界繋亦不繋若分別
善不善無記中但是無記是無記義阿毘
曇中廣説見諦所不斷從一果至一果於
中思惟所斷是以諸業以不失法故果生
若見諦所斷而業至相似則得破業過是
事阿毘曇中廣説復次不失法者於一界諸
業相似不相似初受身時果報獨生於現在
身從業更生業是業有二種隨重而受
報或有言是業受報已業猶在以不念念
滅故若度果已滅若死已而滅者須陀洹
等度果已而滅諸凡夫及阿羅漢死已而滅
於此中分別有漏及無漏者從須陀洹等
諸賢聖有漏無漏等應分別答曰是義倶不
離斷常過是故亦不應受問曰若爾者則
無業果報答曰
　　　　雖空亦不斷　雖有亦不常　　　　
　　　　業果報不失　是名佛所説
此論所説義離於斷常何以故業畢竟空
寂滅相自性離有何法可斷何法可失顛
倒因縁故往來生死亦不常何以故若法
從顛倒起則是虚妄無實無實故非常復
次貪著顛倒不知實相故言業不失此是
佛所説復次
　　　　諸業本不生　以無定性故　　　　
　　　　諸業亦不滅　以其不生故　　　　
　　　　若業有性者　是則名爲常　　　　
　　　　不作亦名業　常則不可作　　　　
　　　　若有不作業　不作而有罪　　　　
　　　　不斷於梵行　而有不淨過　　　　
　　　　是則破一切　世間語言法　　　　
　　　　作罪及作福　亦無有差別　　　　
　　　　若言業決定　而自有性者　　　　
　　　　受於果報已　而應更復受　　　　
　　　　若諸世間業　從於煩惱生　　　　
　　　　是煩惱非實　業當何有實
第一義中諸業不生何以故無性故以不
生因縁故則不滅非以常故不滅若不爾
者業性應決定有若業決定有性則爲是
常若常則是不作業何以故常法不可作
故復次若有不作業者則他人作罪此人
受報又他人斷梵行而此人有罪則破世
俗法若先有者冬不應思爲春事春不應
思爲夏事有如是等過復次作福及作罪
者則無有別異起布施持戒等業名爲作
福起殺盜等業名爲作罪若不作而有業
則無有分別復次是業若決定有性則一
時受果報已復應更受是故汝説以不失
法故有業報則有如是等過復次若業從
煩惱起是煩惱無有決定但從憶想分別
有若諸煩惱無實業云何有實何以故
因無性故業亦無性問曰若諸煩惱及業
無性不實今果報身現有應是實答曰
　　　　諸煩惱及業　是説身因縁　　　　
　　　　煩惱諸業空　何況於諸身
諸賢聖説煩惱及業是身因縁是中愛能潤
生業能生上中下好醜貴賤等果報今諸
煩惱及業種種推求無有決定何況諸身
有決定果隨因縁故問曰汝雖種種因縁
破業及果報而經説有起業者起業者有
故有業有果報如説
　　　　無明之所蔽　愛結之所縛　　　　
　　　　而於本作者　不即亦不異
無始經中説衆生爲無明所覆愛結所縛
於無始生死中往來受種種苦樂今受者
於先作者不即是亦不異若即是人作罪
受牛形則人不作牛牛不作人若異則
失業果報墮於無因無因則斷滅是故
今受者於先作者不即是亦不異答曰
　　　　業不從縁生　不從非縁生　　　　
　　　　是故則無有　能起於業者　　　　
　　　　無業無作者　何有業生果　　　　
　　　　若其無有果　何有受果者
若無業無作業者何有從業生果報若
無果報云何有受果報者業有三種五陰
中假名人是作者是業於善惡處生名爲
果報若起業者尚無何況有業有果報及
受果報者問曰汝雖種種破業果報及起
業者而今現見衆生作業受果報是事云
何答曰
　　　　如世尊神通　所作變化人　　　　
　　　　如是變化人　復變作化人　　　　
　　　　如初變化人　是名爲作者　　　　
　　　　變化人所作　是則名爲業　　　　
　　　　諸煩惱及業　作者及果報　　　　
　　　　皆如幻與夢　如炎亦如嚮
如佛神通力所作化人是化人復化作化人
如化人無有實事但可眼見又化人口業
説法身業布施等是業雖無實而可眼見
如是生死身作者及業亦應如是知諸煩
惱者名爲三毒分別有九十八使九結十纒
六垢等無量諸煩惱業名爲身口意業今世
後世分別有善不善無記苦報樂報不苦不
樂報現報業生報業後報業如是等無量作
者名爲能起諸煩惱業能受果報者果報
名從善惡業生無記五陰如是等諸業皆
空無性如幻如夢如炎如嚮
　　中論觀法品第十八　十二偈
問曰若諸法盡畢竟空無生無滅是名諸法
實相者云何入答曰滅我我所著故得一
切法空無我慧名爲入問曰云何知諸法
無我答曰
　　　　若我是五陰　我即爲生滅　　　　
　　　　若我異五陰　則非五陰相　　　　
　　　　若無有我者　何得有我所　　　　
　　　　滅我我所故　名得無我智　　　　
　　　　得無我智者　是則名實觀　　　　
　　　　得無我智者　是人爲希有　　　　
　　　　内外我我所　盡滅無有故　　　　
　　　　諸受即爲滅　受滅則身滅　　　　
　　　　業煩惱滅故　名之爲解脱　　　　
　　　　業煩惱非實　入空戲論滅　　　　
　　　　諸佛或説我　或説於無我　　　　
　　　　諸法實相中　無我無非我　　　　
　　　　諸法實相者　心行言語斷　　　　
　　　　無生亦無滅　寂滅如涅槃　　　　
　　　　一切實非實　亦實亦非實　　　　
　　　　非實非非實　是名諸佛法　　　　
　　　　自知不隨他　寂滅無戲論　　　　
　　　　無異無分別　是則名實相　　　　
　　　　若法從縁生　不即不異因　　　　
　　　　是故名實相　不斷亦不常　　　　
　　　　不一亦不異　不常亦不斷　　　　
　　　　是名諸世尊　教化甘露味　　　　
　　　　若佛不出世　佛法已滅盡　　　　
　　　　諸辟支佛智　從於遠離生
有人説神應有二種若五陰即是神若離
五陰有神若五陰是神者神則生滅相如
偈中説若神是五陰即是生滅相何以故生
已壞敗故以生滅相故五陰是無常如五
陰無常生滅二法亦是無常何以故生滅
亦生已壞敗故無常神若是五陰五陰無常
故神亦應無常生滅相但是事不然若離
五陰有神神即無五陰相如偈中説若神
異五陰則非五陰相而離五陰更無有
法若離五陰有法者以何相何法而有
若謂神如虚空離五陰而有者是亦不
然何以故破六種品中已破虚空無有法
名爲虚空若謂以有信故有神是事不
然何以故信有四種一現事可信二名比
知可信如見煙知有火三名譬喩可信
如國無鋀石喩之如金四名賢聖所説故
可信如説有地獄有天有欝單曰無
有見者信聖人語故知是神於一切信中
不可得現事中亦無比知中亦無何以故比
知名先見故後比類而知如人先見火有
煙後但見煙則知有火神義不然誰能先
見神與五陰合後見五陰知有神若謂
有三種比知一者如本二者如殘三者共
見如本名先見火有煙今見煙知如本
有火如殘名如炊飯一粒熟知餘者皆熟
共見名如眼見人從此去到彼亦見其去
日亦如是從東方出至西方雖不見去
以人有去相故知日亦有去如是苦樂
憎愛覺知等亦應有所依如見人民知必
依王是事皆不然何以故共相信先見人
與去法合而至餘方後見日到餘方故知
有去法無有先見五陰與神合後見五
陰知有神是故共相比知中亦無神聖人
所説中亦無神何以故聖人所説皆先眼見
而後説又諸聖人説餘事可信故當知説
地獄等亦可信而神不爾無有先見神而
後説者是故於四信等諸信中求神不可
得求神不可得故無是故離五陰無別神
復次破根品中見見者可見破故神亦同破
又眼見麁法尚不可得何況虚妄憶想等而
有神是故知無我因有我故有我所若
無我則無我所修習八聖道分滅我我所
因縁故得無我無我所決定智慧
又無我無我所者於第一義中亦不可得無
我無我所者能眞見諸法凡夫人以我我
所障慧眼故不能見實今聖人無我我
所故諸煩惱亦滅諸煩惱滅故能見諸法
實相内外我我所滅故諸受亦滅諸受滅故
無量後身皆亦滅是名説無餘涅槃問曰
有餘涅槃云何答曰諸煩惱及業滅故名心
得解脱是諸煩惱業皆從憶想分別生無
有實諸憶想分別皆從戲論生得諸法實
相畢竟空諸戲論則滅是名説有餘涅槃
實相法如是諸佛以一切智觀衆生故種
種爲説亦説有我亦説無我若心未熟者
未有涅槃分不知畏罪爲是等故説有
我又有得道者知諸法空但假名有我
爲是等故説我無咎又有布施持戒等福
徳厭離生死苦惱畏涅槃永滅是故佛爲
是等説無我諸法但因縁和合生時空生
滅時空滅是故説無我但假名説有我又
得道者知無我不墮斷滅故説無我無
咎是故偈中説諸佛説有我亦説於無我
若於眞實中不説我非我問曰若無我是
實但以世俗故説有我有何咎答曰因
破我法有無我我決定不可得何有無
我若決定有無我則是斷滅生於貪著如
般若中説菩薩有我亦非行無我亦非行
問曰若不説我非我空不空佛法爲何所
説答曰佛説諸法實相實相中無語言道
滅諸心行心以取相縁生以先世業果報
故有不能實見諸法是故説心行滅問曰
若諸凡夫心不能見實聖人心應能見實
何故説一切心行滅答曰諸法實相即是
涅槃涅槃名滅是滅爲向涅槃故亦名爲
滅若心是實何用空等解脱門諸禪定中
何故以滅盡定爲第一又亦終歸無餘涅
槃是故當知一切心行皆是虚妄虚妄故
應滅諸法實相者出諸心數法無生無滅
寂滅相如涅槃問曰經中説諸法先來寂滅
相即是涅槃何以言如涅槃答曰著法者
分別法有二種是世間是涅槃説涅槃是
寂滅不説世間是寂滅此論中説一切法
性空寂滅相爲著法者不解故以涅槃爲
喩如汝説涅槃相空無相寂滅無戲論一
切世間法亦如是
問曰若佛不説我非我諸心行滅言語道
斷者云何令人知諸法實相答曰諸佛無
量方便力諸法無決定相爲度衆生或説
一切實或説一切不實或説一切實不實
或説一切非實非不實一切實者推求諸法
實性皆入第一義平等一相所謂無相如
諸流異色異味入於大海則一色一味一
切不實者諸法未入實相時各各分別觀
皆無有實但衆縁合故有一切實不實者
衆生有三品有上中下上者觀諸法相非
實非不實中者觀諸法相一切實一切不實
下者智力淺故觀諸法相少實少不實觀涅
槃無爲法不壞故實觀生死有爲法虚僞故
不實非實非不實者爲破實不實故説非
實非不實問曰佛於餘處説離非有非無
此中何以言非有非無是佛所説答曰餘處
爲破四種貪著故説而此中於四句無戲
論聞佛説則得道是故言非實非不實問
曰知佛以是四句因縁説又得諸法實相
者以何相可知又實相云何答曰若能不
隨他不隨他者若外道雖現神力説是
道是非道自信其心而不隨之乃至變身
雖不知非佛善解實相故心不可迴此
中無法可取可捨故名寂滅相寂滅相故
不爲戲論所戲論戲論有二種一者愛論
二者見論是中無此二戲論二戲論無故
無憶想分別無別異相是名實相問曰
若諸法盡空將不墮斷滅耶又不生不滅
或墮常耶答曰不然先説實相無戲論心
相寂滅言語道斷汝今貪著取相於實相
法中見斷常過得實相者説諸法從衆
縁生不即是因亦不異因是故不斷不
常若果異因則是斷若不異因則是常問
曰若如是解有何等利答曰若行道者能
通達如是義則於一切法不一不異不斷
不常若能如是即得滅諸煩惱戲論得常
樂涅槃是故説諸佛以甘露味教化如世
間言得天甘露漿則無老病死無諸衰惱
此實相法是眞甘露味佛説實相有三種
若得諸法實相滅諸煩惱名爲聲聞法若
生大悲發無上心名爲大乘若佛不出
世無有佛法時辟支佛因遠離生智若
佛度衆生已入無餘涅槃遺法滅盡先世
若有應得道者少觀厭離因縁獨入山
林遠離憒鬧得道名辟支佛
　　中論觀時品第十九　六偈
問曰應有時以因待故成因有過去時
則有未來現在時因現在時有過去未來
時因未來時有過去現在時上中下一異
等法亦相因待故有答曰
若因過去時　有未來現在　　　　
　　　　未來及現在　應在過去時
若因過去時有未來現在時者則過去時
中應有未來現在時何以故隨所因處有
法成是處應有是法如因燈有明成隨
有燈處應有明如是因過去時成未來
現在時者則過去時中應有未來現在時
若過去時中有未來現在時者則三時盡
名過去時何以故未來現在時在過去時
中故若一切時盡過去者則無未來現在
時盡過去故若無未來現在時亦應無過
去時何以故過去時因未來現在時故名
過去時如因過去時成未來現在時如是
亦應因未來現在時成過去時今無未來
現在時故過去時亦應無是故先説因過
去時成未來現在時是事不然若謂過去
時中無未來現在時而因過去時成未來
現在時是事不然何以故
　　　　若過去時中　無未來現在　　　　
　　　　未來現在時　云何因過去
若未來現在時不在過去時中者云何因
過去時成未來現在時何以故若三時各異
相不應相因待成如瓶衣等物各自別成
不相因待而今不因過去時則未來現在
時不成不因現在時則過去未來時不成
不因未來時則過去現在時不成汝先説
過去時中雖無未來現在時而因過去時
成未來現在時者是事不然問曰若不因
過去時成未來現在時而有何咎答曰
　　　　不因過去時　則無未來時　　　　
　　　　亦無現在時　是故無二時
不因過去時則不成未來現在時何以故
若不因過去時有現在時者於何處有
現在時未來亦如是於何處有未來時是
故不因過去時則無未來現在時如是相
待有故實無有時
　　　　以如是義故　則知餘二時　　　　
　　　　上中下一異　是等法皆無
以如是義故當知餘未來現在亦應無及
上中下一異等諸法亦應皆無如因上有
中下離上則無中下若離上有中下則
不應相因待因一故有異因異故有一
若一實有不應因異而有若異實有不應
因一而有如是等諸法亦應如是破問曰
如有歳月日須臾等差別故知有時答曰
　　　　時住不可得　時去亦叵得　　　　
　　　　時若不可得　云何説時相　　　　
　　　　因物故有時　離物何有時　　　　
　　　　物尚無所有　何況當有時
時若不住不應可得時住亦無若時不可
得云何説時相若無時相則無時因物生
故則名時若離物則無時上來種種因縁
破諸物物無故何有時
　　中論觀因果品第二十　二十四偈
問曰衆因縁和合現有果生故當知是果
從衆縁和合有答曰
　　　　若衆縁和合　而有果生者　　　　
　　　　和合中已有　何須和合生
若謂衆因縁和合有果生是果則和合中
已有而從和合生者是事不然何以故果
若先有定體則不應從和合生問曰衆縁
和合中雖無果而果從衆縁生者有何咎
答曰
　　　　若衆縁和合　是中無果者　　　　
　　　　云何從衆縁　和合而果生
若從衆縁和合則果生者是和合中無果
而從和合生是事不然何以故若物無自
性是物終不生復次
　　　　若衆縁和合　是中有果者　　　　
　　　　和合中應有　而實不可得
若從衆縁和合中有果者若色應可眼見
若非色應可意知而實和合中果不可得是
故和合中有果是事不然復次
　　　　若衆縁和合　是中無果者　　　　
　　　　是則衆因縁　與非因縁同
若衆縁和合中無果者則衆因縁即同非因
縁如乳是酪因縁若乳中無酪水中亦無
酪若乳中無酪則與水同不應言但從
乳出是故衆縁和合中無果者是事不然
問曰因爲果作因已滅而有因果無如
是咎答曰
　　　　若因與果因　作因已而滅　　　　
　　　　是因有二體　一與一則滅
若因與果作因已而滅者是因則有二體一
謂與因二謂滅因是事不然一法有二體
故是故因與果作因已而滅是事不然問
曰若謂因不與果作因已而滅亦有果生
有何咎答曰
　　　　若因不與果　作因已而滅　　　　
　　　　因滅而果生　是果則無因
若是因不與果作因已而滅者則因滅已
而果生是果則無因是事不然何以故現
見一切果無有無因生者是故汝説因不
與果作因已而滅亦有果生者是事不然
問曰衆縁合時而有果生者有何咎答曰
　　　　若衆縁合時　而有果生者　　　　
　　　　生者及可生　則爲一時倶
若衆縁合時有果生者則生者可生即一時
倶但是事不爾何以故如父子不得一時
生是故汝説衆縁合時有果生者是事不
然問曰若先有果生而後衆縁合有何咎
答曰
　　　　若先有果生　而後衆縁合　　　　
　　　　此即離因縁　名爲無因果
若衆縁未合而先有果生者是事不然
果離因縁故則名無因果是故汝説衆縁
未合時先有果生者是事則不然問曰因
滅變爲果者有何咎答曰
　　　　若因變爲果　因即至於果　　　　
　　　　是則前生因　生已而復生
因有二種一者前生二者共生若因滅變
爲果是前生因應還更生但是事不然何
以故已生物不應更生若謂是因即變
爲果是亦不然何以故若即是不名爲
變若變不名即是問曰因不盡滅但名字
滅而因體變爲果如泥團變爲瓶失泥團
名而瓶名生答曰泥團先滅而有瓶生
不名爲變又泥團體不獨生瓶盆甕等皆
從泥中出若泥團但有名不應變爲瓶
變名如乳變爲酪是故汝説因名雖滅而
變爲果是事不然問曰因雖滅失而能
生果是故有果無如是咎答曰
　　　　云何因滅失　而能生於果　　　　
　　　　又若因在果　云何因生果
若因滅失已云何能生果若因不滅而與
果合何能更生果問曰是因遍有果而果
生答曰
　　　　若因遍有果　更生何等果　　　　
　　　　因見不見果　是二倶不生
是因若不見果尚不應生果何況見若因
自不見果則不應生果何以故若不見
果果則不隨因又未有果云何生果若
因先見果不應復生果已有故復次
　　　　若言過去因　而於過去果　　　　
　　　　未來現在果　是則終不合　　　　
　　　　若言未來因　而於未來果　　　　
　　　　現在過去果　是則終不合　　　　
　　　　若言現在因　而於現在果　　　　
　　　　未來過去果　是則終不合
過去果不與過去未來現在因合未來果
不與未來現在過去因合現在果不與現
在未來過去因合如是三種果終不與過
去未來現在因合復次
　　　　若不和合者　因何能生果　　　　
　　　　若有和合者　因何能生果
若因果不和合則無果若無果云何因能
生果若謂因果和合時因能生果者是亦
不然何以故若果在因中則因中已有果
云何而復生復次
　　　　若因空無果　因何能生果　　　　
　　　　若因不空果　因何能生果
若因無果者以無果故因空云何因生果
如人不懷妊云何能生子若因先有果已
有果故不應復生復次今當説果
　　　　果不空不生　果不空不滅　　　　
　　　　以果不空故　不生亦不滅　　　　
　　　　果空故不生　果空故不滅　　　　
　　　　以果是空故　不生亦不滅
果若不空不應生不應滅何以故果若因
中先決定有更不須復生生無故無滅是
故果不空故不生不滅若謂果空故有生
滅是亦不然何以故果若空空名無所有
云何當有生滅是故説果空故不生不滅
復次今以一異破因果
　　　　因果是一者　是事終不然　　　　
　　　　因果若異者　是事亦不然　　　　
　　　　若因果是一　生及所生一　　　　
　　　　若因果是異　因則同非因　　　　
　　　　若果定有性　因爲何所生　　　　
　　　　若果定無性　因爲何所生　　　　
　　　　因不生果者　則無有因相　　　　
　　　　若無有因相　誰能有是果　　　　
　　　　若從衆因縁　而有和合生　　　　
　　　　和合自不生　云何能生果　　　　
　　　　是故果不從　縁合不合生　　　　
　　　　若無有果者　何處有合法
是衆縁和合法不能生自體自體無故云
何能生果是故果不從縁合生亦不從不
合生若無有果者何處有合法
　　中論觀成壞品第二十一　二十偈
問曰一切世間事現是壞敗相是故有壞答
曰
　　　　離成及共成　是中無有壞　　　　
　　　　離壞及共壞　是中亦無成
若有成若無成倶無壞若有壞若無壞倶
無成何以故
　　　　若離於成者　云何而有壞　　　　
　　　　如離生有死　是事則不然　　　　
　　　　成壞共有者　云何有成壞　　　　
　　　　如世間生死　一時倶不然　　　　
　　　　若離於壞者　云何當有成　　　　
　　　　無常未曾有　不在諸法時
若離成壞不可得何以故若離成有壞者
則不因成有壞壞則無因又無成法而
可壞成名衆縁合壞名衆縁散若離成
有壞者無成誰當壞如無瓶不得言瓶
壞是故離成無壞若謂共成有壞者是
亦不然何以故法先別成而後有合合法
不離異若壞離異壞則無因是故共成亦
無壞若離壞共壞無有成者若離壞有
成成則爲常常是不壞相而實不見有法
常不壞相是故離壞無成若謂共壞有成
者是亦不然成壞相違云何一時有如人
有髮無髮不得一時倶成壞亦爾是故
共壞有成是事不然何以故若謂分別法
者説成中常有壞是事不然何以故若成
中常有壞則不應有住法而實有住是故
若離壞共壞不應有成復次
　　　　成壞共無成　離亦無有成　　　　
　　　　是二倶不可　云何當有成
若成壞共亦無成離亦無成若共成則二法
相違云何一時若離則無因二門倶不成
云何當有成若有應説問曰現有盡滅相
法是盡滅相法亦説盡亦説不盡如是則
應有成壞答曰
　　　　盡則無有成　不盡亦無成　　　　
　　　　盡則無有壞　不盡亦不壞
諸法日夜中念念常滅盡過去如水流不住
是則名盡是事不可取不可説如野馬
無決定性可得如是盡無決定性可得
云何可得分別説有成是故言盡亦不成
成無故亦不應有壞是故説盡亦無有壞
又念念生滅常相續不斷故名不盡如是法
決定常住不斷云何可得分別説言今是
成時是故説無盡亦無成成無故無壞是
故説不盡亦無壞如是推求實事不可得
故無成無壞問曰且置成壞但令有法
有何咎答曰
　　　　若離於成壞　是亦無有法　　　　
　　　　若當離於法　亦無有成壞
離成壞無法者若法無成無壞是法應
或無或常而世間無有常法汝説離成壞
有法是事不然問曰若離法但有成壞
有何咎答曰離法有成壞是亦不然何以
故若離法誰成誰壞是故離法有成壞是
事不然復次
　　　　若法性空者　誰當有成壞　　　　
　　　　若性不空者　亦無有成壞
若諸法性空空何有成壞若諸法性不空
不空則決定有亦不應有成壞復次
　　　　成壞若一者　是事則不然　　　　
　　　　成壞若異者　是事亦不然
推求成壞一則不可得何以故異相故種種
分別故又成壞異亦不可得何以故無有
別故亦無因故復次
　　　　若謂以眼見　而有生滅者　　　　
　　　　則爲是癡妄　而見有生滅
若謂以眼見有生滅者云何以言説破
是事不然何以故眼見生滅者則是愚癡顛
倒故見諸法性空無決定如幻如夢但凡
夫先世顛倒因縁得此眼今世憶想分別因
縁故言眼見生滅第一義中實無生滅是
事已於破相品中廣説復次
　　　　從法不生法　亦不生非法　　　　
　　　　從非法不生　法及於非法
從法不生法者若失若至二倶不然從
法生法若至若失是則無因無因則墮斷
常若已至從法生法是法至已而名爲生
則爲是常又生已更生又亦無因生是事
不然若已失從法生法者是則失因生
者無因是故從失亦不生法從法不生
非法者非法名無所有法名有云何從有
相生無相是故從法不生非法從非法
不生法者非法名爲無無云何生有若
從無生有者是則無因無因則有大過
是故不從非法生法不從非法生非法
者非法名無所有云何從無所有生無所
有如兎角不生龜毛是故不從非法生
非法問曰法非法雖種種分別故無生但法
應生法答曰
　　　　法不從自生　亦不從他生　　　　
　　　　不從自他生　云何而有生
法未生時無所有故又即自不生故是故法
不自生若法未生則亦無他無他故不得
言從他生又未生則無自無自亦無他
共亦不生若三種不生云何從法有法
生復次
　　　　若有所受法　即墮於斷常　　　　
　　　　當知所受法　爲常爲無常
受法者分別是善是不善常無常等是人必
墮若常見若斷見何以故所受法應有二
種若常若無常二倶不然何以故若常即
墮常邊若無常即墮斷邊問曰
　　　　所有受法者　不墮於斷常　　　　
　　　　因果相續故　不斷亦不常
有人雖信受分別説諸法而不墮斷常
如經説五陰無常苦空無我而不斷滅雖
説罪福無量劫數不失而不是常何以故
是法因果常生滅相續故往來不絶生滅故
不常相續故不斷答曰
　　　　若因果生滅　相續而不斷　　　　
　　　　滅更不生故　因即爲斷滅
若汝説諸法因果相續故不斷不常若滅法
已滅更不復生是則因斷若因斷云何有相
續已滅不生故復次
　　　　法住於自性　不應有有無　　　　
　　　　涅槃滅相續　則墮於斷滅
法決定在有相中爾時無無相如瓶定在
瓶相爾時無失壞相隨有瓶時無失壞相
無瓶時亦無失壞相何以故若無瓶則無
所破以是義故滅不可得離滅故亦無生
何以故生滅相因待故又有常等過故是
故不應於一法而有有無又汝先説因果
生滅相續故雖受諸法不墮斷常是事
不然何以故汝説因果相續故有三有相
續滅相續名涅槃若爾者涅槃時應墮斷
滅以滅三有相續故復次
　　　　若初有滅者　則無有後有　　　　
　　　　初有若不滅　亦無有後有
初有名今世有後有名來世有若初有
滅次有後有是即無因是事不然是故
不得言初有滅有後有若初有不滅亦
不應有後有何以故若初有未滅而有後
有者是則一時有二有是事不然是故初
有不滅無有後有問曰後有不以初有
滅生不以不滅生但滅時生答曰
　　　　若初有滅時　而後有生者　　　　
　　　　滅時是一有　生時是一有
若初有滅時後有生者即二有一時倶一有
是滅時一有是生時問曰滅時生時二有倶
者則不然但現見初有滅時後有生答曰
　　　　若言於生滅　而謂一時者　　　　
　　　　則於此陰死　即於此陰生
若生時滅時一時無二有而謂初有滅時後
有生者今應隨在何陰中死即於此陰生
不應餘陰中生何以故死者即是生者
如是死生相違法不應一時一處是故汝
先説滅時生時一時無二有但現見初有滅
時後有生者是事不然復次
　　　　三世中求有　相續不可得　　　　
　　　　若三世中無　何有有相續
三有名欲有色有無色有無始生死中不得
實智故常有三有相續今於三世中諦求
不可得若三世中無有當於何處有有相
續當知有有相續皆從愚癡顛倒故有實
中則無
中論卷第三

中論卷第四
　龍樹菩薩造梵志青目釋
姚秦三藏鳩摩羅什譯　
　　觀如來品第二十二　十六偈
問曰一切世中尊唯有如來正遍知號爲
法王一切智人是則應有答曰今諦思惟
若有應取若無何所取何以故如來
　　　　非陰不離陰　此彼不相在　　　　
　　　　如來不有陰　何處有如來
若如來實有者爲五陰是如來爲離五陰
有如來爲如來中有五陰爲五陰中有如
來爲如來有五陰是事皆不然五陰非是
如來何以故生滅相故五陰生滅相若如來
是五陰如來即是生滅相若生滅相者如
來即有無常斷滅等過又受者受法則一受
者是如來受法是五陰是事不然是故如來
非是五陰離五陰亦無如來若離五陰
有如來者不應有生滅相若爾者如來
有常等過又眼等諸根不能見知但是事
不然是故離五陰亦無如來如來中亦
無五陰何以故若如來中有五陰如器中
有果水中有魚者則爲有異若異者即有
如上常等過是故如來中無五陰又五陰中
無如來何以故若五陰中有如來如床上
有人器中有乳者如是則有別異如上説
過是故五陰中無如來如來亦不有五陰
何以故若如來有五陰如人有子如是則
有別異若爾者有如上過是事不然是故
如來不有五陰如是五種求不可得何等
是如來問曰如是義求如來不可得而五
陰和合有如來答曰
　　　　陰合有如來　則無有自性　　　　
　　　　若無有自性　云何因他有
若如來五陰和合故有即無自性何以故
因五陰和合有故問曰如來不以自性
有但因他性有答曰若無自性云何因
他性有何以故他性亦無自性又無相待
因故他性不可得不可得故不名爲他復
次
　　　　法若因他生　是即爲非我　　　　
　　　　若法非我者　云何是如來
若法因衆縁生即無有我如因五指有
拳是拳無有自體如是因五陰名我是
我即無自體我有種種名或名衆生人天
如來等若如來因五陰有即無自性無自
性故無我若無我云何説名如來是故偈
中説法若因他生是即爲非我若法非我者
云何是如來復次
　　　　若無有自性　云何有他性　　　　
　　　　離自性他性　何名爲如來
若無自性他性亦不應有因自性故名
他性此無故彼亦無是故自性他性二倶無
若離自性他性誰爲如來復次
　　　　若不因五陰　先有如來者　　　　
　　　　以今受陰故　則説爲如來　　　　
　　　　今實不受陰　更無如來法　　　　
　　　　若以不受無　今當云何受　　　　
　　　　若其未有受　所受不名受　　　　
　　　　無有無受法　而名爲如來　　　　
　　　　若於一異中　如來不可得　　　　
　　　　五種求亦無　云何受中有　　　　
　　　　又所受五陰　不從自性有　　　　
　　　　若無自性者　云何有他性
若未受五陰先有如來者是如來今應受
五陰已作如來而實未受五陰時先無如
來今云何當受又不受五陰者五陰不名
爲受無有無受而名爲如來又如來一異
中求不可得五陰中五種求亦不可得若爾
者云何於五陰中説有如來又所受五陰
不從自性有若謂從他性有若不從自
性有云何從他性有何以故以無自性
故又他性亦無復次
　　　　以如是義故　受空受者空　　　　
　　　　云何當以空　而説空如來
以是義思惟受及受者皆空若受空者云
何以空受而説空如來問曰汝謂受空受
者空則定有空耶答曰不然何以故
　　　　空則不可説　非空不可説　　　　
　　　　共不共叵説　但以假名説
諸法空則不應説諸法不空亦不應説諸
法空不空亦不應説非空非不空亦不應
説何以故但破相違故以假名説如是
正觀思惟諸法實相中不應以諸難爲難
何以故
　　　　寂滅相中無　常無常等四　　　　
　　　　寂滅相中無　邊無邊等四
諸法實相如是微妙寂滅但因過去世起
四種邪見世間有常世間無常世間常無
常世間非常非無常寂滅中盡無何以故諸
法實相畢竟清淨不可取空尚不受何況
有四種見四種見皆因受生諸法實相無
所因受四種見皆以自見爲貴他見爲賤
諸法實相無有此彼是故説寂滅中無四
種見如因過去世有四種見因未來世
有四種見亦如是世間有邊世間無邊世
間有邊無邊世間非有邊非無邊問曰若
如是破如來者則無如來耶答曰
　　　　邪見深厚者　則説無如來　　　　
　　　　如來寂滅相　分別有亦非
邪見有二種一者破世間樂二者破涅槃
道破世間樂者是麁邪見言無罪無福
無如來等賢聖起是邪見捨善爲惡則破
世間樂破涅槃道者貪著於我分別有無
起善滅惡起善故得世間樂分別有無故
不得涅槃是故若言無如來者是深厚邪
見乃失世間樂何況涅槃若言有如來亦
是邪見何以故如來寂滅相而種種分別故
是故寂滅相中分別有如來亦爲非
　　　　如是性空中　思惟亦不可　　　　
　　　　如來滅度後　分別於有無
諸法實相性空故不應於如來滅後思惟
若有若無若有無如來從本已來畢竟空
何況滅後
　　　　如來過戲論　而人生戲論　　　　
　　　　戲論破慧眼　是皆不見佛
戲論名憶念取相分別此彼言佛滅不滅
等是人爲戲論覆慧眼故不能見如來法
身此如來品中初中後思惟如來定性不
可得是故偈説
　　　　如來所有性　即是世間性　　　　
　　　　如來無有性　世間亦無性
此品中思惟推求如來性即是一切世間性
問曰何等是如來性答曰如來無有性同
世間無性
　　中論觀顛倒品第二十三　二十四偈
問曰
　　　　從憶想分別　生於貪恚癡　　　　
　　　　淨不淨顛倒　皆從衆縁生
經説因淨不淨顛倒憶想分別生貪恚癡是
故當知有貪恚癡答曰
　　　　若因淨不淨　顛倒生三毒　　　　
　　　　三毒即無性　故煩惱無實
若諸煩惱因淨不淨顛倒憶想分別生即
無自性是故諸煩惱無實復次
　　　　我法有以無　是事終不成　　　　
　　　　無我諸煩惱　有無亦不成
我無有因縁若有若無而可成今無我諸
煩惱云何以有無而可成何以故
　　　　誰有此煩惱　是即爲不成　　　　
　　　　若離是而有　煩惱則無屬
煩惱名爲能惱他惱他者應是衆生是衆
生於一切處推求不可得若謂離衆生但
有煩惱是煩惱則無所屬若謂雖無我而
煩惱屬心是事亦不然何以故
　　　　如身見五種　求之不可得　　　　
　　　　煩惱於垢心　五求亦不得
如身見五陰中五種求不可得諸煩惱亦於
垢心中五種求亦不可得又垢心於煩惱
中五種求亦不可得復次
　　　　淨不淨顛倒　是則無自性　　　　
　　　　云何因此二　而生諸煩惱
淨不淨顛倒者顛倒名虚妄若虚妄即無
性無性則無顛倒若無顛倒云何因顛倒
起諸煩惱問曰
　　　　色聲香味觸　及法爲六種　　　　
　　　　如是之六種　是三毒根本
是六入三毒根本因此六入生淨不淨顛
倒因淨不淨顛倒生貪恚癡答曰
　　　　色聲香味觸　及法體六種　　　　
　　　　皆空如炎夢　如乾闥婆城　　　　
　　　　如是六種中　何有淨不淨　　　　
　　　　猶如幻化人　亦如鏡中像
色聲香味觸法自體未與心和合時空無
所有如炎如夢如化如鏡中像但誑惑
於心無有定相如是六入中何有淨不淨
復次
　　　　不因於淨相　則無有不淨　　　　
　　　　因淨有不淨　是故無不淨
若不因於淨先無有不淨因何而説不
淨是故無不淨復次
　　　　不因於不淨　則亦無有淨　　　　
　　　　因不淨有淨　是故無有淨
若不因不淨先無有淨因何而説淨是
故無有淨復次
　　　　若無有淨者　何由而有貪　　　　
　　　　若無有不淨　何由而有恚
無淨不淨故則不生貪恚問曰經説常等
四顛倒若無常中見常是名顛倒若無常
中見無常此非顛倒餘三顛倒亦如是有
顛倒故顛倒者亦應有何故言都無答
曰
　　　　於無常著常　是則名顛倒　　　　
　　　　空中無有常　何處有常倒
若於無常中著常名爲顛倒諸法性空中
無有常是中何處有常顛倒餘三亦如是
復次
　　　　若於無常中　著無常非倒　　　　
　　　　空中無無常　何有非顛倒
若著無常言是無常不名爲顛倒者諸法
性空中無無常無常無故誰爲非顛倒餘三
亦如是復次
　　　　可著著者著　及所用著法　　　　
　　　　是皆寂滅相　云何而有著
可著名物著者名作者著名業所用法名
所用事是皆性空寂滅相如如來品中所
説是故無有著復次
　　　　若無有著法　言邪是顛倒　　　　
　　　　言正不顛倒　誰有如是事
著名憶想分別此彼有無等若無此著者
誰爲邪顛倒誰爲正不顛倒復次
　　　　有倒不生倒　無倒不生倒　　　　
　　　　倒者不生倒　不倒亦不生　　　　
　　　　若於顛倒時　亦不生顛倒　　　　
　　　　汝可自觀察　誰生於顛倒
已顛倒者則更不生顛倒已顛倒故不顛
倒者亦不顛倒無有顛倒故顛倒時亦
不顛倒有二過故汝今除憍慢心善自
觀察誰爲顛倒者復次
　　　　諸顛倒不生　云何有此義　　　　
　　　　無有顛倒故　何有顛倒者
顛倒種種因縁破故墮在不生彼貪著不
生謂不生是顛倒實相是故偈説云何名
不生爲顛倒乃至無漏法尚不名爲不生
相何況顛倒是不生相顛倒無故何有顛倒
者因顛倒有顛倒者復次
　　　　若常我樂淨　而是實有者　　　　
　　　　是常我樂淨　則非是顛倒
若常我樂淨是四實有性者是常我樂淨
則非顛倒何以故定有實事故云何言顛
倒若謂常我樂淨倒是四無者無常苦無
我不淨是四應實有不名顛倒顛倒相違
故名不顛倒是事不然何以故
　　　　若常我樂淨　而實無有者　　　　
　　　　無常苦不淨　是則亦應無
若常我樂淨是四實無無故無常等四事
亦不應有何以故無相因待故復次
　　　　如是顛倒滅　無明則亦滅　　　　
　　　　以無明滅故　諸行等亦滅
如是者如其義滅諸顛倒故十二因縁根
本無明亦滅無明滅故三種行業乃至老死
等皆滅復次
　　　　若煩惱性實　而有所屬者　　　　
　　　　云何當可斷　誰能斷其性
若諸煩惱即是顛倒而實有性者云何可
斷誰能斷其性若謂諸煩惱皆虚妄無性
而可斷者是亦不然何以故
　　　　若煩惱虚妄　無性無屬者　　　　
　　　　云何當可斷　誰能斷無性
若諸煩惱虚妄無性則無所屬云何可斷
誰能斷無性法
　　中論觀四諦品第二十四　四十偈
問曰破四顛倒通達四諦得四沙門果
　　　　若一切皆空　無生亦無滅　　　　
　　　　如是則無有　四聖諦之法　　　　
　　　　以無四諦故　見苦與斷集　　　　
　　　　證滅及修道　如是事皆無　　　　
　　　　以是事無故　則無四道果　　　　
　　　　無有四果故　得向者亦無　　　　
　　　　若無八賢聖　則無有僧寶　　　　
　　　　以無四諦故　亦無有法寶　　　　
　　　　以無法僧寶　亦無有佛寶　　　　
　　　　如是説空者　是則破三寶
若一切世間皆空無所有者即應無生無
滅以無生無滅故則無四聖諦何以故
從集諦生苦諦集諦是因苦諦是果滅苦
集諦名爲滅諦能至滅諦名爲道諦道諦
是因滅諦是果如是四諦有因有果若無
生無滅則無四諦四諦無故則無見苦斷
集證滅修道見苦斷集證滅修道無故則無
四沙門果四沙門果無故則無四向四得者
若無此八賢聖則無僧寶又四聖諦無故
法寶亦無若無法寶僧寶者云何有佛得
法名爲佛無法何有佛汝説諸法皆空則
壞三寶復次
　　　　空法壞因果　亦壞於罪福　　　　
　　　　亦復悉毀壞　一切世俗法
若受空法者則破罪福及罪福果報亦破
世俗法有如是等諸過故諸法不應空答
曰
　　　　汝今實不能　知空空因縁　　　　
　　　　及知於空義　是故自生惱
汝不解云何是空相以何因縁説空亦不
解空義不能如實知故生如是疑難復
次
　　　　諸佛依二諦　爲衆生説法　　　　
　　　　一以世俗諦　二第一義諦　　　　
　　　　若人不能知　分別於二諦　　　　
　　　　則於深佛法　不知眞實義
世俗諦者一切法性空而世間顛倒故生虚
妄法於世間是實諸賢聖眞知顛倒性故
知一切法皆空無生於聖人是第一義諦名
爲實諸佛依是二諦而爲衆生説法若人
不能如實分別二諦則於甚深佛法不
知實義若謂一切法不生是第一義諦不




須第二俗諦者是亦不然何以故
　　　　若不依俗諦　不得第一義　　　　
　　　　不得第一義　則不得涅槃
第一義皆因言説　言説是世俗是故若不
依世俗第一義則不可説若不得第一
義云何得至涅槃是故諸法雖無生而有
二諦復次
　　　　不能正觀空　鈍根則自害　　　　
　　　　如不善咒術　不善捉毒蛇
若人鈍根不善解空法於空有失而生邪
見如爲利捉毒蛇不能善捉反爲所害
又如咒術欲有所作不能善成則還自害
鈍根觀空法亦如是復次
　　　　世尊知是法　甚深微妙相　　　　
　　　　非鈍根所及　是故不欲説
世尊以法甚深微妙非鈍根所解是故不
欲説復次
　　　　汝謂我著空　而爲我生過　　　　
　　　　汝今所説過　於空則無有
汝謂我著空故爲我生過我所説性空空
亦復空無如是過復次
　　　　以有空義故　一切法得成　　　　
　　　　若無空義者　一切則不成
以有空義故一切世間出世間法皆悉成
就若無空義則皆不成就復次
　　　　汝今自有過　而以迴向我　　　　
　　　　如人乘馬者　自忘於所乘
汝於有法中有過不能自覺而於空中見
過如人乘馬而忘其所乘可以故
　　　　若汝見諸法　決定有性者　　　　
　　　　即爲見諸法　無因亦無縁
汝説諸法有定性若爾者則見諸法無因
無縁何以故若法決定有性則應不生
不滅如是法何用因縁若諸法從因縁生
則無有性是故諸法決定有性則無因縁
若謂諸法決定住自性是則不然何以故
　　　　即爲破因果　作作者作法　　　　
　　　　亦復壞一切　萬物之生滅
諸法有定性則無因果等諸事如偈説
　　　　衆因縁生法　我説即是無　　　　
　　　　亦爲是假名　亦是中道義　　　　
　　　　未曾有一法　不從因縁生　　　　
　　　　是故一切法　無不是空者
衆因縁生法我説即是空何以故衆縁具足
和合而物生是物屬衆因縁故無自性無
自性故空空亦復空但爲引導衆生故
以假名説離有無二邊故名爲中道是法
無性故不得言有亦無空故不得言無
若法有性相則不待衆縁而有若不待
衆縁則無法是故無有不空法汝上所説
空法有過者此過今還在汝何以故
　　　　若一切不空　則無有生滅　　　　
　　　　如是則無有　四聖諦之法
若一切法各各有性不空者則無有生滅
無生滅故則無四聖諦法何以故
　　　　苦不從縁生　云何當有苦　　　　
　　　　無常是苦義　定性無無常
苦不從縁生故則無苦何以故經説無常
是苦義若苦有定性云何有無常以不捨
自性故復次
　　　　若苦有定性　何故從集生　　　　
　　　　是故無有集　以破空義故
若苦有定性者則不應更生先已有故
若爾者則無集諦以壞空義故復次
　　　　苦若有定性　則不應有滅　　　　
　　　　汝著定性故　即破於滅諦
苦若有定性者則不應滅何以故性則無
滅故復次
　　　　苦若有定性　則無有修道　　　　
　　　　若道可修習　即無有定性
法若定有則無有修道何以故若法實者
則是常常則不可増益若道可修道則無
有定性復次
　　　　若無有苦諦　及無集滅諦　　　　
　　　　所可滅苦道　竟爲何所至
諸法若先定有性則無苦集滅諦今滅苦
道竟爲至何滅苦處復次
　　　　若苦定有性　先來所不見　　　　
　　　　於今云何見　其性不異故
若先凡夫時不能見苦性今亦不應見何
以故不見性定故復次
　　　　如見苦不然　斷集及證滅　　　　
　　　　修道及四果　是亦皆不然
如苦諦性先不見者後亦不應見如是亦
不應有斷集證滅修道何以故是集性先
來不斷今亦不應斷性不可斷故滅先來
不證今亦不應證先來不證故道先來不
修今亦不應修先來不修故是故四聖諦
見斷證修四種行皆不應有四種行無故
四道果亦無何以故
　　　　是四道果性　先來不可得　　　　
　　　　諸法性若定　今云何可得
諸法若有定性四沙門果先來未得今云何
可得若可得者性則無定復次
　　　　若無有四果　則無得向者　　　　
　　　　以無八聖故　則無有僧寶
無四沙門果故則無得果向果者無八賢
聖故則無有僧寶而經説八賢聖名爲僧
寶復次
　　　　無四聖諦故　亦無有法寶　　　　
　　　　無法寶僧寶　云何有佛寶
行四聖諦得涅槃法若無四諦則無法寶
若無二寶云何當有佛寶汝以如是因縁
説諸法定性則壞三寶問曰汝雖破諸法
究竟道阿耨多羅三藐三菩提應有因是道
故名爲佛答曰
　　　　汝説則不因　菩提而有佛　　　　
　　　　亦復不因佛　而有於菩提
汝説諸法有定性者則不應因菩提有
佛因佛有菩提是二性常定故復次
　　　　雖復勤精進　修行菩提道　　　　
　　　　若先非佛性　不應得成佛
以先無性故如鐵無金性雖復種種鍛
煉終不成金復次
　　　　若諸法不空　無作罪福者　　　　
　　　　不空何所作　以其性定故
若諸法不空終無有人作罪福者何以故
罪福性先已定故又無作作者故復次
　　　　汝於罪福中　不生果報者　　　　
　　　　是則離罪福　而有諸果報
汝於罪福因縁中皆無果報者則應離罪
福因縁而有果報何以故果報不待因出
故問曰離罪福可無善惡果報但從罪
福有善惡果報答曰
　　　　若謂從罪福　而生果報者　　　　
　　　　果從罪福生　云何言不空
若離罪福無善惡果云何言果不空若爾
離作者則無罪福汝先説諸法不空是
事不然復次
　　　　汝破一切法　諸因縁空義　　　　
　　　　則破於世俗　諸餘所有法
汝若破衆因縁法第一空義者則破一切世
俗法何以故
　　　　若破於空義　即應無所作　　　　
　　　　無作而有作　不作名作者
若破空義則一切果皆無作無因又不作
而作又一切作者不應有所作又離作者
應有業有果報有受者但是事皆不然是
故不應破空復次
　　　　若有決定性　世間種種相　　　　
　　　　則不生不滅　常住而不壞
若諸法有定性則世間種種相天人畜生萬
物皆應不生不滅常住不壞何以故有實
性不可變異故而現見萬物各有變異相
生滅變易是故不應有定性復次
　　　　若無有空者　未得不應得　　　　
　　　　亦無斷煩惱　亦無苦盡事
若無有空法者則世間出世間所有功徳未
得者皆不應得亦不應有斷煩惱者亦
無苦盡何以故以性定故
　　　　是故經中説　若見因縁法　　　　
　　　　則爲能見佛　見苦集滅道
若人見一切法從衆縁生是人即能見佛
法身増益智慧能見四聖諦苦集滅道見
四聖諦得四果滅諸苦惱是故不應破空
義若破空義則破因縁法破因縁法則破
三寶若破三寶則爲自破
　　中論觀涅槃品第二十五　二十四偈
問曰
　　　　若一切法空　無生無滅者　　　　
　　　　何斷何所滅　而稱爲涅槃
若一切法空則無生無滅無生無滅者何
所斷何所滅而名爲涅槃是故一切法不
應空以諸法不空故斷諸煩惱滅五陰
名爲涅槃答曰
　　　　若諸法不空　則無生無滅　　　　
　　　　何斷何所滅　而稱爲涅槃
若一切世間不空則無生無滅何所斷何
所滅而名爲涅槃是故有無二門則非
至涅槃所名涅槃者
　　　　無得亦無至　不斷亦不常　　　　
　　　　不生亦不滅　是説名涅槃
無得者於行於果無所得無至者無處
可至不斷者五陰先來畢竟空故得道入
無餘涅槃時亦無所斷不常者若有法可
得分別者則名爲常涅槃寂滅無法可分
別故不名爲常生滅亦爾如是相者名爲
涅槃復次經説涅槃非有非無非有無非
非有非非無一切法不受内寂滅名涅槃
何以故
　　　　涅槃不名有　有則老死相　　　　
　　　　終無有有法　離於老死相
眼見一切萬物皆生滅故是老死相涅槃若
是有則應有老死相但是事不然是故涅
槃不名有又不見離生滅老死別有定法
而名涅槃若涅槃是有即應有生滅老死
相以離老死相故名爲涅槃復次
　　　　若涅槃是有　涅槃即有爲　　　　
　　　　終無有一法　而是無爲者
涅槃非是有何以故一切萬物從衆縁生
皆是有爲無有一法名爲無爲者雖常法
假名無爲以理推之無常法尚無有何
況常法不可見不可得者復次
　　　　若涅槃是有　云何名無受　　　　
　　　　無有不從受　而名爲有法
若謂涅槃是有法者經則不應説無受是
涅槃何以故無有有法不受而有是故涅
槃非有問曰若有非涅槃者無應是涅槃
耶答曰
　　　　有尚非涅槃　何況於無耶　　　　
　　　　涅槃無有有　何處當有無
若有非涅槃無云何是涅槃何以故因有
故有無若無有何有無如經説先有今
無則名無涅槃則不爾何以故非有法變
爲無故是故無亦不作涅槃復次
　　　　若無是涅槃　云何名不受　　　　
　　　　未曾有不受　而名爲無法
若謂無是涅槃經則不應説不受名涅槃
何以故無有不受而名無法是故知涅槃
非無問曰若涅槃非有非無者何等是涅
槃答曰
　　　　受諸因縁故　輪轉生死中　　　　
　　　　不受諸因縁　是名爲涅槃
不如實知顛倒故因五受陰往來生死如
實知顛倒故則不復因五受陰往來生
死無性五陰不復相續故説名涅槃復次
　　　　如佛經中説　斷有斷非有　　　　
　　　　是故知涅槃　非有亦非無
有名三有非有名三有斷滅佛説斷此二
事故當知涅槃非有亦非無問曰若有若
無非涅槃者今有無共合是涅槃耶答曰
　　　　若謂於有無　合爲涅槃者　　　　
　　　　有無即解脱　是事則不然
若謂於有無合爲涅槃者即有無二事合
爲解脱是事不然何以故有無二事相違
故云何一處有復次
　　　　若謂於有無　合爲涅槃者　　　　
　　　　涅槃非無受　是二從受生
若謂有無合爲涅槃者經不應説涅槃
名無受何以故有無二事從受生相因而
有是故有無二事不得合爲涅槃復次
　　　　有無共合成　云何名涅槃　　　　
　　　　涅槃名無爲　有無是有爲
有無二事共合不得名涅槃涅槃名無爲
有無是有爲是故有無非是涅槃復次
　　　　有無二事共　云何是涅槃　　　　
　　　　是二不同處　如明暗不倶
有無二事不得名涅槃何以故有無相違
一處不可得如明暗不倶是故有時無無
無時無有云何有無共合而名爲涅槃問
曰若有無共合非涅槃者今非有非無應
是涅槃答曰
　　　　若非有非無　名之爲涅槃　　　　
　　　　此非有非無　以何而分別
若涅槃非有非無者此非有非無因何而
分別是故非有非無是涅槃者是事不然
復次
　　　　分別非有無　如是名涅槃　　　　
　　　　若有無成者　非有非無成
汝分別非有非無是涅槃者是事不然何以
故若有無成者然後非有非無成有相違名
無無相違名有是有無第三句中已破有
無無故云何有非有非無是故涅槃非非
有非非無復次
　　　　如來滅度後　不言有與無　　　　
　　　　亦不言有無　非有及非無　　　　
　　　　如來現在時　不言有與無　　　　
　　　　亦不言有無　非有及非無
若如來滅後若現在有如來亦不受無如
來亦不受亦有如來亦無如來亦不受非
有如來非無如來亦不受以不受故不
應分別涅槃有無等離如來誰當得涅
槃何時何處以何法説涅槃是故一切時
一切種求涅槃相不可得復次
　　　　涅槃與世間　無有少分別　　　　
　　　　世間與涅槃　亦無少分別
五陰相續往來因縁故説名世間五陰性畢
竟空無受寂滅此義先已説以一切法不生
不滅故世間與涅槃無有分別涅槃與世
間亦無分別復次
　　　　涅槃之實際　及與世間際　　　　
　　　　如是二際者　無毫釐差別
究竟推求世間涅槃實際無生際以平等不
可得故無毫釐差別復次
　　　　滅後有無等　有邊等常等　　　　
　　　　諸見依涅槃　未來過去世
如來滅後有如來無如來亦有如來亦無
如來非有如來非無如來世間有邊世
間無邊世間亦有邊亦無邊世間非有邊
非無邊世間常世間無常世間亦常亦無常
世間非有常非無常此三種十二見如來滅
後有無等四見依涅槃起世間有邊無邊
等四見依未來世起世間常無常等四見
依過去世起如來滅後有無等不可得涅槃
亦如是如世間前際後際有邊無邊有常無
常等不可得涅槃亦如是是故説世間涅槃
等無有異復次
　　　　一切法空故　何有邊無邊　　　　
　　　　亦邊亦無邊　非有非無邊　　　　
　　　　何者爲一異　何有常無常　　　　
　　　　亦常亦無常　非常非無常　　　　
　　　　諸法不可得　滅一切戲論　　　　
　　　　無人亦無處　佛亦無所説
一切法一切時一切種從衆縁生故畢竟空
故無自性如是法中何者是有邊誰爲有
邊何者是無邊亦有邊亦無邊非有邊非無
邊誰爲非有邊非無邊何者是常誰爲是
常何者是無常常無常非常非無常誰爲非
常非無常何者身即是神何者身異於神
如是等六十二邪見於畢竟空中皆不可得
諸有所得皆息戲論皆滅戲論滅故通達諸
法實相得安隱道從因縁品來分別推求
諸法有亦無無亦無有無亦無非有非無亦
無是名諸法實相亦名如法性實際涅槃
是故如來無時無處爲人説涅槃定相是
故説諸有所得皆息戲論皆滅
　　中論觀十二因縁品第二十六　九偈
問曰汝以摩訶衍説第一義道我今欲聞
説聲聞法入第一義道答曰
　　　　衆生癡所覆　爲後起三行　　　　
　　　　以起是行故　隨行墮六趣　　　　
　　　　以諸行因縁　識受六道身　　　　
　　　　以有識著故　増長於名色　　　　
　　　　名色増長故　因而生六入　　　　
　　　　情塵識和合　而生於六觸　　　　
　　　　因於六觸故　即生於三受　　　　
　　　　以因三受故　而生於渇愛　　　　
　　　　因愛有四取　因取故有有　　　　
　　　　若取者不取　則解脱無有　　　　
　　　　從有而有生　從生有老死　　　　
　　　　從老死故有　憂悲諸苦惱　　　　
　　　　如是等諸事　皆從生而有　　　　
　　　　但以是因縁　而集大苦陰　　　　
　　　　是謂爲生死　諸行之根本　　　　
　　　　無明者所造　智者所不爲　　　　
　　　　以是事滅故　是事則不生　　　　
　　　　但是苦陰聚　如是而正滅
凡夫爲無明所盲故以身口意業爲後身
起六趣諸行隨所起行有上中下識入六
趣隨行受身以識著因縁故名色集名
色集故有六入六入因縁故有六觸六觸因
縁故有三受三受因縁故生渇愛渇愛因縁
故有四取四取取時以身口意業起罪福
令後三有相續從有而有生從生而有老
死從老死有憂悲苦惱種種衆患但有大
苦陰集是故知凡夫無智起此生死諸行根
本智者所不起以如實見故則無明滅
無明滅故諸行亦滅以因滅故果亦滅如
是修習觀十二因縁生滅智故是事滅是事
滅故乃至生老死憂悲大苦陰皆如實正滅
正滅者畢竟滅是十二因縁生滅義如阿毘
曇修多羅中廣説
中論觀邪見品第二十七　三十一偈
問曰已聞大乘法破邪見今欲聞聲聞法
破邪見答曰
　　　　我於過去世　爲有爲是無　　　　
　　　　世間常等見　皆依過去世　　　　
　　　　我於未來世　爲作爲不作　　　　
　　　　有邊等諸見　皆依未來世
我於過去世爲有爲無爲有無爲非有非
無是名常等諸見依過去世我於未來世
爲作爲不作爲作不作爲非作非不作是
名邊無邊等諸見依未來世如是等諸邪
見何因縁故名爲邪見是事今當説
　　　　過去世有我　是事不可得　　　　
　　　　過去世中我　不作今世我　　　　
　　　　若謂我即是　而身有異相　　　　
　　　　若當離於身　何處別有我　　　　
　　　　離有無身我　是事爲已成　　　　
　　　　若謂身即我　若都無有我　　　　
　　　　但身不爲我　身相生滅故　　　　
　　　　云何當以受　而作於受者　　　　
　　　　若離身有我　是事則不然　　　　
　　　　無受而有我　而實不可得　　　　
　　　　今我不離受　亦不即是受　　　　
　　　　非無受非無　此即決定義
我於過去世有者是事不然何以故先世
中我不即作今我有常過故若常則有無
量過何以故如人修福因縁故作天而後
作人若先世我即是今我者天即是人又
人以罪業因縁故作旃陀羅後作婆羅門
若先世我即是今我者旃陀羅即是婆羅門
譬如舍衞國婆羅門名提婆達到王舍城
亦名提婆達不以至王舍城故爲異若
先作天後作人則天即是人旃陀羅即是
婆羅門但是事不然何以故天不即是人
旃陀羅不即是婆羅門有此等常過故若
謂先世我不作今我如人浣衣時名爲浣
者刈時名爲刈者而浣者與刈者雖不異
而浣者不即是刈者如是我受天身名爲
天我受人身名爲人我不異而身有異
者是事不然何以故若即是者不應言
天作人今浣者於刈者爲異爲不異若
不異浣者應即是刈者如是先世天即是
人旃陀羅即是婆羅門我亦有常過若異
者浣者即不作刈者如是天不作人我亦
無常無常則無我相是故不得言即是問
曰我即是但因受故分別是天是人受名
五陰身以業因縁故分別是天是人是旃陀
羅是婆羅門而我實非天非人非旃陀羅
非婆羅門是故無如是過答曰是事不然
何以故若身作天作人作旃陀羅作婆羅
門非是我者則離身別有我今罪福生死
往來皆是身非是我罪因縁故墮三惡道
福因縁故生三善道若苦樂瞋喜憂怖等皆
是身非我者何用我爲如治俗人罪不豫
出家人五陰因縁相續罪福不失故有解脱
若皆是身非我者何用我爲問曰罪福等
依止於我我有所知身無所知故知者應
是我起業因縁罪福是作法當知應有作
者作者是我身是我所用亦是我所住處譬
如舍主以草木泥墍等治舍自爲身故
隨所用治舍有好惡我亦如是隨作善
惡等得好醜身六道生死皆我所作是故罪
福之身皆屬於我譬如舍但屬舍主不屬
他人答曰是喩不然何以故舍主有形有
觸有力故能治舍汝所説我無形無觸
故無作力自無作力亦不能使他作若世
間有一法無形無觸能有所作者則可
信受知有作者但是事不然若我是作者
則不應自作苦事若是念者可貪樂事
不應忘失若我不作苦而苦強生者餘一
切皆亦自生非我所作若見者是我眼能
見色眼應是我若眼見而非我則違先言
見者是我若見者是我我則不應得聞聲
等諸塵何以故眼是見者不能得聞聲等
塵故是故我是見者是事不然若謂如刈
者用鎌刈草我亦如是以手等能有所作
者是事不然何以故今離鎌別有刈者
而離身心諸根無別作者若謂作者雖非
眼耳等所得亦有作者則石女兒能有所
作如是一切諸根皆應無我若謂右眼
見物而左眼識當知別有見者是事不然
今右手習作左手不能是故無別有作者
若別有作者右手所習左手亦應能而實
不能是故更無作者復次有我者言見
他食果口中涎出是爲我相是事不然何
以故是念力故非是我力又亦即是破我
因縁人在衆中愧於涎出而涎強出不得
自在當知無我復次又有顛倒過罪先
世是父今世爲子是父子我一但身有異
如從一舍至一舍父故是父不以入異
舍故便有異若有我是二應一如是則有
大過若謂無我五陰相續中亦有是過是
事不然何以故五陰雖相續或時有用
或時無用如蒲桃漿持戒者應飮蒲桃酒
不應飮若變爲苦酒還復應飮五陰相續
亦如是有用有不用若始終一我有如是
過五陰相續無如是過但五陰和合故假名
爲我無有決定如梁椽和合有舍離梁
椽無別舍如是五陰和合故有我若離
五陰實無別我是故我但有假名無有定
實汝先説離受別有受者以受分別受者
是天是人是皆不然當知但有受無別受
者若謂離受別有我是事不然若離受
有我云何可得説是我相若無相可説
則離受無我若謂離身無我但身是我是
亦不然何以故身有生滅相我則不爾復
次云何以受即名受者若謂離受有受者
是亦不然若不受五陰而有受者應離
五陰別有受者眼等根可得而實不可得
是故我不離受不即是受亦非無受亦復
非無此是定義是故當知過去世有我者
是事不然何以故
　　　　過去我不作　是事則不然　　　　
　　　　過去世中我　異今亦不然　　　　
　　　　若謂有異者　離彼應有今　　　　
　　　　我住過去世　而今我自生　　　　
　　　　如是則斷滅　失於業果報　　　　
　　　　彼作而此受　有如是等過　　　　
　　　　先無而今有　此中亦有過　　　　
　　　　我則是作法　亦爲是無因
過去世中我不作今我是事不然何以故
過去世中我與今我不異若今我與過去
世我異者應離彼我而有今我又過去世
我亦應住彼此身自更生若爾者即墮斷
邊失諸業果報又彼人作罪此人受報有
如是等無量過又是我應先無而今有是亦
有過我則是作法亦是無因生是故過去
我不作今我是事不然復次
　　　　如過去世中　有我無我見　　　　
　　　　若共若不共　是事皆不然
如是推求過去世中邪見有無亦有亦無非
有非無是諸邪見先説因縁過故是皆不
然
　　　　我於未來世　爲作爲不作　　　　
　　　　如是之見者　皆同過去世
我於未來世中爲作爲不作如是四句如
過去世中過咎應在此中説復次
　　　　若天即是人　則墮於常邊　　　　
　　　　天則爲無生　常法不生故
若天即是人是則爲常若天不生人中云
何名爲人常法不生故常亦不然復次
　　　　若天異於人　是即爲無常　　　　
　　　　若天異人者　是則無相續
若天與人異則爲無常無常則爲斷滅等
過如先説過若天與人異則無相續若有
相續不得言異復次
　　　　若半天半人　則墮於二邊　　　　
　　　　常及於無常　是事則不然
若衆生半身是天半身是人若爾則有常
無常半天是常半人是無常但是事不然
何以故一身有二相過故復次
　　　　若常及無常　是二倶成者　　　　
　　　　如是則應成　非常非無常
若常無常二倶成者然後成非常非無常與
常無常相違故今實常無常不成是故非常
非無常亦不成復次今生死無始是亦不
然何以故
　　　　法若定有來　及定有去者　　　　
　　　　生死則無始　而實無此事
法若決定有所從來有所從去者生死
則應無始是法以智慧推求不得有所
從來有所從去是故生死無始是事不然
復次
　　　　今若無有常　云何有無常　　　　
　　　　亦常亦無常　非常非無常
若爾者以智慧推求無法可得常者誰當
有無常因常有無常故若二倶無者云何
有亦有常亦無常若無有常無常云何有
非有常非無常因亦有常亦無常故有非
有常非無常是故依止過去世常等四句不
可得有邊無邊等四句依止未來世是事不
可得今當説何以故
　　　　若世間有邊　云何有後世　　　　
　　　　若世間無邊　云何有後世
若世間有邊不應有後世而今實有後世
是故世間有邊不然若世間無邊亦不應
有後世而實有後世是故世間無邊亦不
然復次是二邊不可得何以故
　　　　五陰常相續　猶如燈火炎　　　　
　　　　以是故世間　不應邊無邊
從五陰復生五陰是五陰次第相續如衆
縁和合有燈炎若衆縁不盡燈則不滅若
盡則滅是故不得説世間有邊無邊復
次
　　　　若先五陰壞　不因是五陰　　　　
　　　　更生後五陰　世間則有邊　　　　
　　　　若先陰不壞　亦不因是陰　　　　
　　　　而生後五陰　世間則無邊
若先五陰壞不因是五陰更生後五陰如
是則世間有邊若先五陰滅已更不生餘五
陰是名爲邊邊名末後身若先五陰不壞
不因是五陰而生後五陰世間則無邊是
則爲常而實不爾是故世間無邊是事不
然世間有二種國土世間衆生世間此是
衆生世間復次如四百觀中説
　　　　眞法及説者　聽者難得故　　　　
　　　　如是則生死　非有邊無邊
不得眞法因縁故生死往來無有邊或時
得聞眞法得道故不得言無邊今當更
破亦有邊亦無邊
　　　　若世半有邊　世間半無邊　　　　
　　　　是則亦有邊　亦無邊不然
若世間半有邊半無邊則應是亦有邊亦無
邊若爾者則一法二相是事不然何以故
　　　　彼受五陰者　云何一分破　　　　
　　　　一分而不破　是事則不然　　　　
　　　　受亦復如是　云何一分破　　　　
　　　　一分而不破　是事亦不然
受五陰者云何一分破一分不破一事不
得亦常亦無常受亦如是云何一分破一
分不破常無常二相過故是故世間亦有邊
亦無邊則不然今當破非有邊非無邊見
　　　　若亦有無邊　是二得成者　　　　
　　　　非有非無邊　是則亦應成
與有邊相違故有無邊如長相違有短與
有無相違則有亦有亦無與亦有亦無相
違故則有非有非無若亦有邊亦無邊定成
者應有非有邊非無邊何以故因相待故
上已破亦有邊亦無邊第三句今云何當有
非有邊非無邊以無相待故如是推求依
止未來世有邊等四見皆不可得復次
　　　　一切法空故　世間常等見　　　　
　　　　何處於何時　誰起是諸見
上以聲聞法破諸見今此大乘法中説諸
法從本以來畢竟空性如是空性法中無
人無法不應生邪見正見處名土地時
名日月歳數誰名爲人是名諸見體若有
常無常等決定見者應當有人出生此見
破我故無人生是見應有處所色法現見
尚可破何況時方若有諸見者應有定實
若定則不應破上來以種種因縁破是故
當知見無定體云何得生如偈説何處
於何時誰起是諸見
　　　　瞿曇大聖主　憐愍説是法　　　　
　　　　悉斷一切見　我今稽首禮
一切見者略説則五見廣説則六十二見
爲斷是諸見故説法大聖主瞿曇是無量
無邊不可思議智慧者是故我稽首禮
中論卷第四