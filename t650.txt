諸法無行經卷上
　姚秦龜茲三藏鳩摩羅什譯　
如是我聞一時佛在王舍城耆闍崛山中共
大比丘僧五百人倶菩薩九萬二千人其名
曰衆徳莊嚴菩薩摩訶薩師子遊歩菩薩光
無障淨王菩薩高山頂自在王菩薩愛喜淨
光菩薩光蔽日月菩薩妙淨鬚菩薩身出
蓮華光菩薩梵自在王音菩薩遊戲世師子
王音菩薩金色淨光威徳菩薩柔軟身菩
薩金色相莊嚴身菩薩十光破魔力菩薩諸
根威儀善寂菩薩徳如高山菩薩天音聲菩
薩法力自在遊行菩薩山徳淨身菩薩妙徳
菩薩摩訶薩如是等九萬二千人爾時師子
遊歩菩薩見是大會即從座起偏袒右肩右
膝著地合掌向佛以偈問曰
　　　　世尊大導師　名徳稱無量　　　　
　　　　今此大衆集　願説寂滅法　　　　
　　　　邪見諸愛慢　嫉妬瞋恚性　　　　
　　　　云何即是道　大音方便説　　　　
　　　　云何涅槃相　與世法無異　　　　
　　　　諸法無有二　大悲爲演説　　　　
　　　　云何諸法性　畢竟無有礙　　　　
　　　　其性如涅槃　亦同於解脱　　　　
　　　　無縛亦無解　亦復如虚空　　　　
　　　　迦羅頻伽音　大梵清淨聲　　　　
　　　　身色喩天金　淨命無量徳　　　　
　　　　演説實相法　畢竟無縛解　　　　
　　　　云何此五蓋　而等於菩提　　　　
　　　　云何是菩提　即同諸業性　　　　
　　　　是法是非法　云何同一相　　　　
　　　　如是畢竟淨　唯願爲演説　　　　
　　　　無數無非數　諸法畢竟滅　　　　
　　　　一切種智相　及以菩提道　　　　
　　　　二法云何無　惟願爲演説　　　　
　　　　無作無非作　無著無非著　　　　
　　　　畢竟無衆生　諸法中無礙　　　　
　　　　無戒無忍辱　亦無有毀戒　　　　
　　　　無智亦無慧　亦無非智慧　　　　
　　　　是法常清淨　惟願爲演説　　　　
　　　　云何一切法　寂滅如虚空　　　　
　　　　無心心數法　無見斷證修　　　　
　　　　一切諸衆生　同如虚空相　　　　
　　　　一相法亦無　心行亦叵得　　　　
　　　　諸法無生滅　無學無羅漢　　　　
　　　　亦無辟支佛　亦無求菩薩　　　　
　　　　無住無休止　無來亦無去　　　　
　　　　諸法無動相　常住如須彌　　　　
　　　　無相亦無色　色性即是道　　　　
　　　　色性佛道一　如是法願説　　　　
　　　　云何無佛法　亦無有衆僧　　　　
　　　　是三寶一相　惟願爲演説　　　　
　　　　無空無無相　亦無有無作　　　　
　　　　不合亦不散　名相法亦無　　　　
　　　　諸法畢竟空　如響無作者　　　　
　　　　無生無無生　無滅無往來　　　　
　　　　無天無龍神　夜叉緊那等　　　　
　　　　無人無地獄　無餓鬼畜生　　　　
　　　　無衆生五道　願説如是法　　　　
　　　　如導世師人　外道非見者　　　　
　　　　其有所演説　云何等無二　　　　
　　　　諸文字語言　是法皆一相　　　　
　　　　世尊大慈愍　願開是法門
爾時世尊讃師子遊歩菩薩摩訶薩言善哉
善哉善男子汝所問者甚爲希有一切世
間之所難信善男子止止勿問所以者何
新發意菩薩於此空見無相見無作見無生
見無所有見無取相見佛見菩提見所不能
及善男子如此法者不應在新學菩薩前説
何以故若聞是法或斷善業於佛道中則行
邪道若墮斷滅若墮計常不知如來以何
方便隨宜所説爾時師子遊歩菩薩摩訶薩
白佛言世尊哀愍世間願必爲説當來世中
有菩薩空見無相見無作見無生見無所有見
無取相見佛見菩提見者分別是空是無相
無作好常讃學勤於事業樂著文辭以辯
説爲妙貴於名利如是之人聞如來説是無
文字法畢竟清淨當捨是諸見是諸菩薩隨
衆生所能信解以方便力而爲説法雖説少
欲知足而不以爲最雖説經戒亦不以爲最
雖説在衆過惡亦知一切法遠離相常稱讃
獨處不在憒閙而不以爲最雖讃發菩提心
而知心性即是菩提雖讃大乘經而知一切
諸法皆是大相雖説菩薩道而不分別阿羅
漢辟支佛諸佛雖讃布施而通達布施平等
相雖讃持戒而了知諸法同是戒性雖讃忍
辱而知諸法無生無滅無盡相雖讃精進而
知諸法不發不行相雖種種讃歎禪定而知
一切法常定相雖種種讃於智慧而了智慧
之實性雖説貪欲之過而不見法有可貪者
雖説瞋恚之過而不見法有可瞋者雖説愚
癡之過而知諸法無癡無礙雖示衆生墮三
惡道怖畏之苦而不得地獄餓鬼畜生之相
如是諸菩薩雖隨衆生所能信解以方便力
而爲説法而自信解一相之法所謂空無相
無作無生無所有無取相世尊惟願説是不
可思議方便之法一切聲聞辟支佛與新發
意菩薩所不能及但爲信解甚深一相法者
説之爾時佛告師子遊歩菩薩摩訶薩言善
男子汝今諦聽善思念之吾當爲汝解説此
義唯然世尊我當受之爾時世尊以偈答
曰
　　　　若人欲成佛　勿壞於貪欲　　　　
　　　　諸法即貪欲　知是則成佛　　　　
　　　　貪欲及恚癡　無有能得者　　　　
　　　　是法皆如空　知是則成佛　　　　
　　　　見非見一相　著不著亦然　　　　
　　　　此無佛無法　知是名大智　　　　
　　　　如人於夢中　得道度衆生　　　　
　　　　無道無衆生　佛法性亦然　　　　
　　　　道場無所得　若得則不有　　　　
　　　　明無明一相　知是爲世尊　　　　
　　　　衆生即菩提　菩提即衆生　　　　
　　　　菩提衆生一　知是爲世尊　　　　
　　　　譬如巧幻師　幻作種種事　　　　
　　　　所見無有實　無智數若干　　　　
　　　　貧瞋癡如幻　幻不異三毒　　　　
　　　　凡夫自分別　我貪我瞋恚　　　　
　　　　如是愚癡人　則墮三惡道　　　　
　　　　實相無貪恚　癡亦不可得　　　　
　　　　分別如幻法　自性煩惱熱　　　　
　　　　實相無煩惱　無衆生無佛　　　　
　　　　分別無生法　凡夫願作佛　　　　
　　　　不見諸佛法　亦不見衆生　　　　
　　　　知是法相者　疾成衆生尊　　　　
　　　　若人求菩提　則無有菩提　　　　
　　　　是人遠菩提　譬如天與地　　　　
　　　　知諸法如幻　速成人中上　　　　
　　　　若人分別戒　是則無有戒　　　　
　　　　若有見戒者　是則爲失戒　　　　
　　　　戒非戒一相　知是爲導師　　　　
　　　　如夢受五欲　娯樂自快樂　　　　
　　　　分別見女色　此中實無女　　　　
　　　　戒毀戒如夢　凡夫分別二　　　　
　　　　實無戒毀戒　知是爲導師　　　　
　　　　凡夫著名字　不知語言性　　　　
　　　　名字非名字　知是得無生　　　　
　　　　自謂是菩薩　讀誦爲人説　　　　
　　　　己身無所行　但依恃種性　　　　
　　　　但讀經求道　常見他人過　　　　
　　　　著威儀文頌　見人敬自貴　　　　
　　　　恃種性文頌　不知法實相　　　　
　　　　如是之人等　終不能得佛　　　　
　　　　爲説諸法空　惡心好諍訟　　　　
　　　　是人無佛法　亦無有菩提　　　　
　　　　知瞋忍同相　達是終不瞋　　　　
　　　　不了衆生性　是則生瞋恚　　　　
　　　　自言菩薩者　復作如是説　　　　
　　　　我慈悲一切　成佛度衆生　　　　
　　　　他惱生瞋恚　懷忿不與語　　　　
　　　　常求他人過　樂於鬪諍訟　　　　
　　　　亦稱歎忍辱　及説諸法空　　　　
　　　　我心多憍慢　常觀他人過　　　　
　　　　貪著於美味　晝夜念五欲　　　　
　　　　是人入城邑　自説度人者　　　　
　　　　悲念於衆生　常爲求饒益　　　　
　　　　口雖如是説　而心好惱他　　　　
　　　　我未曾見聞　慈悲而行惱　　　　
　　　　互共相瞋惱　願生阿彌陀　　　　
　　　　若人如恒沙　惡口加刀杖　　　　
　　　　如是皆能忍　則生清淨土　　　　
　　　　佛土非佛土　知如虚空相　　　　
　　　　不分別國土　及國土功徳　　　　
　　　　如是之人等　能生諸佛國　　　　
　　　　自言忍衆惡　見菩薩如佛　　　　
　　　　我未曾見聞　佛相而瞋者　　　　
　　　　各自美毀他　樂檀越知識　　　　
　　　　言我所教化　護使令如法　　　　
　　　　汝應我所度　莫親近餘人　　　　
　　　　彼人行不純　常處於憒閙　　　　
　　　　是人於佛道　不能勤修行　　　　
　　　　眞求佛道者　晝夜各三時　　　　
　　　　頂禮諸菩薩　應生恭敬心　　　　
　　　　隨其所行道　不説其過失　　　　
　　　　若見著五欲　不説其過惡　　　　
　　　　應當念彼人　久後亦得道　　　　
　　　　次第行業道　不可頓成佛　　　　
　　　　或非久發心　是以行此事　　　　
　　　　勿分別貪欲　貪欲性是道　　　　
　　　　煩惱先自無　未來亦無有　　　　
　　　　能如是信解　便得無生忍　　　　
　　　　觀好惡音聲　知非音聲性　　　　
　　　　當入無文字　實相之法門　　　　
　　　　若能信是法　則無婬怒癡　　　　
　　　　觀貪欲愚癡　即是無量相　　　　
　　　　是二無文字　以文字故説　　　　
　　　　諸有文字處　是皆無有實　　　　
　　　　一切諸音聲　觀是一音性　　　　
　　　　佛説及邪説　是皆無分別　　　　
　　　　法雖以言説　實無法無説　　　　
　　　　能入一相門　則得無上忍　　　　
　　　　是忍是非忍　勿作是分別　　　　
　　　　於欲瞋恚心　勿計其中利　　　　
　　　　知是二無生　當爲世中尊　　　　
　　　　東西南北方　如恒河沙土　　　　
　　　　皆碎爲微塵　一塵爲一國　　　　
　　　　滿中諸珍寶　於無央數劫　　　　
　　　　供養諸如來　其所得功徳　　　　
　　　　若人聞是經　過彼百千倍　　　　
　　　　若有出家人　一心求佛道　　　　
　　　　我囑累是人　此祕密要法　　　　
　　　　若有誦是經　及以解其義　　　　
　　　　無量總持辯　自然皆當得　　　　
　　　　利根無盡慧　樂説之辯才　　　　
　　　　無量億諸佛　皆亦與是人　　　　
　　　　諸經妙法寶　自然皆能説
爾時師子遊歩菩薩白佛言世尊今説是偈
有幾所人得自利益佛言善男子汝見是
大衆不唯然已見佛言今説此法時會
中有無量無數衆生共集與天龍夜叉乾
闥婆阿修羅緊那羅迦樓羅摩睺羅伽等滿
在虚空以説法之明乃至他方世界多所
饒益九萬二千夜叉神皆發阿耨多羅三藐
三菩提心増上慢比丘有五百人未得謂得
聞是法無増上慢得眞法信解一切法皆
是一相不受諸法故漏盡得解脱於是菩
薩衆中六萬二千人信解諸法無障礙相得
無生法忍何以故如是説法於諸説法中
最爲第一善男子如我於然燈佛所信解
諸法一相無礙然後乃得無生法忍具足六
波羅蜜所以者何若菩薩於恒河沙劫布施
持戒忍辱精進禪定智慧若不知如是法相
是人或能斷滅一切善根善男子汝見提
婆達多有大功徳善根成就三十二大人相
有如是功徳不知如是法相故斷滅善根
墮大地獄
善男子當知雖久發心有大功徳不入是法
門皆能斷滅善根功徳善男子如過去無量
無邊不可思議阿僧祇劫有佛名高須彌山
王如來應供正遍知明行足善逝世間解無上
士道法御天人師佛世尊壽命九千九百
千萬億那由他歳國土名金焔明其國皆以
黄金爲地其所説法亦以三乘度脱衆生其
佛初會有八十百千萬億那由他聲聞弟子
次第二會七十百千萬億那由他聲聞弟子
第三會六十百千萬億那由他聲聞弟子第
四會五十百千萬億那由他聲聞弟子皆得
阿羅漢捨諸重擔逮得己利盡諸有結正智
得解脱比丘尼衆倍於上數優婆塞衆亦倍
上數優婆夷衆亦倍上數菩薩衆亦倍上數
皆得阿惟越致無生法忍皆得無量無邊陀
羅尼門三昧門能轉不退法輪何況新發菩
薩意者又發辟支佛道心者亦無量無邊
善男子爾時彼佛會中弟子衆數無量無邊
彼金焔國中皆以七寶爲樹於其寶樹常出
法音所謂一切諸法空音無相音無作音無
生音無所有音無取相音其國人民聞是法
音自然皆得諸法實相心得解脱其佛滅後
法住千歳諸寶樹音亦不復出善男子是高
須彌山王佛以法囑累淨威儀菩薩令守護
法囑累已後便入無餘涅槃時有比丘名有
威儀持戒不淨得四禪四無色定及五神通
善誦毘尼藏樂於苦行不能善知他心其弟
子衆亦皆苦行貴頭陀法是淨威儀法師持
戒清淨於無所有法中得巧方便復於一
時淨威儀法師將諸弟子到有威儀比丘住
處與共同止淨威儀法師憐愍衆生故從所
住處常入聚落食訖而還教化百千萬家皆
作弟子令發阿耨多羅三藐三菩提心其弟
子衆亦善教化到諸聚落而爲説法令若干
百千衆生皆發阿耨多羅三藐三菩提心有
威儀比丘常樂住塔寺其弟子衆不持淨戒
而樂行頭陀有威儀比丘勤行精進其心決
定自以所行化諸弟子貪著善法有所見
得所謂説一切有爲法皆無常皆苦一切法
無我不能善行諸禪定法亦不能善於菩
薩所行之道本心不純故淨威儀法師善
知衆生諸根利鈍知有威儀比丘心故不復
常入聚落其諸弟子如本不異有威儀比
丘見淨威儀法師諸弟子衆常入聚落生不
淨心即鳴犍椎集衆立制汝等自今已
去不應入於聚落不能一心徐行靜默數
入聚落得何等利佛所稱讃阿練若住處汝
等當行禪樂莫好入他家淨威儀法師諸
弟子衆不受其語猶入聚落後於一時有威
儀比丘見從聚落中出更鳴犍椎集衆
説如是言若復更入聚落者不復得住
於此
爾時淨威儀法師將護有威儀比丘故告諸
弟子汝等從今已去勿入聚落即如師
教不入聚落爾時諸人民衆不見其師及諸
弟子故皆懷憂惱善根退失淨威儀法師
過三月自恣竟從是中出至餘僧坊於其
所止師徒還入城邑聚落爲人説法後時有威
儀比丘見淨威儀法師還入他家見其弟子
毀失常儀復生不淨惡心作是念是比丘
破戒毀戒何有菩提便語衆人是比丘雜行
去佛道甚遠有威儀比丘起是業已後時
命終是業果報故墮阿鼻大地獄九百千
億劫受諸苦惱從地獄出六十三萬世常被
誹謗其罪漸薄後作比丘三十二萬世出家
之後是業因縁反道入俗又餘罪業因縁
故於淨明佛所出家入道殷勤精進如救
頭然千萬億歳中乃至不得柔順法忍無量
千萬世諸根闇鈍師子遊歩於汝意云何爾
時有威儀比丘豈異人乎勿造斯觀則我身
是我時起是微細不淨心受此罪業墮於
地獄師子遊歩若人不欲起是微細罪業
者於彼菩薩不應起於惡心菩薩諸所
行道皆當信解不應起於瞋恨之心應作
是念我不能善知他人心衆生所行是亦
難知善男子如來見是利故常説是法是
故行者不應平量於人唯有如來及似如來
者乃能知是是故行者若欲自護其身愼
莫平量於人而相違逆菩薩若欲修集佛法
常當晝夜勤心專念深發菩薩心者不當
好求人長短菩薩若能教三千大千世界
中衆生令行十善不如菩薩如一食頃一心
靜處念一相法門乃至聞受讀誦解説是
人福徳勝彼甚多何以故諸菩薩用是法門
能滅一切業障罪亦於一切衆生之中離
憎愛心便能疾得一切種智爾時文殊師利
法王子白佛言世尊如佛所説滅業障罪
云何滅業障罪佛告文殊師利若菩薩見
一切法性無業無報則能畢滅業障之罪又
文殊師利若菩薩見貪欲際即是眞際見瞋
恚際即是眞際見愚癡際即是眞際則能畢
滅業障之罪又文殊師利若菩薩能見一
切衆生性即是涅槃性則能畢滅業障之罪
所以者何若人自有所見即能起業無知無
聞凡夫愚人不知諸法畢竟滅相故自見
其身亦見他人以是見故便起身口意業是
人妄見憶想分別作是念我是貪欲瞋恚
愚癡如是分別故於佛法中出家學道復作
是念我是持戒修梵行人我當越度生死
得於涅槃免諸苦惱是人分別諸法是善
是不善是應知是應斷是應證是應修所謂
苦應見集應斷滅應證道應修而復分別
一切諸行皆悉無常一切諸行皆悉是苦
一切諸行皆三毒熾然我當疾捨此有爲法
常作如是思惟於諸行中種種取相而生
厭心
爾時便作是念見諸行如是是名見苦
惡厭諸行是名斷集分別諸行見於滅諦即
作是念我今見滅是名證滅我當修道便至
靜處念如是法作是念已攝心定住是人先
得厭心今得定心故於諸行中心便捨離而
自愧厭不喜不樂復作是念我今於一切法
中已得解脱更無所作我身已得阿羅漢道







是人命終之時見受生處即菩提中心生疑
悔以此疑故命終之後墮大地獄何以
故是人於無生法中而分別故
爾時文殊師利法王子白佛言世尊今云何
應觀四聖諦佛告文殊師利若行者能見一
切法即是無生性是名見苦若能見一切法
不集不起是名斷集若能見一切法畢竟滅
相是名證滅若能見一切法無所有性是名
修道文殊師利若行者能如是見四聖諦是
人不作如是分別是法善是法不善是法應
見是法應斷是法應證是法應修所謂苦應
見集應斷滅應證道應修所以者何凡夫
所行貪欲瞋恚愚癡行者見是法皆空無生
無所有不可分別但積集虚妄爾時於法無
所取無所捨於三界中心無所礙見一切三
界畢竟不生見一切善不善法虚誑不實如
幻如夢如影如響如焔行者見貪欲性即是
涅槃性瞋恚性即是涅槃性愚癡性即是涅
槃性若能見一切法性如是便於一切衆生
之中不起憎愛所以者何是行者不得是
法若生愛處若生憎處安住虚空心中乃
至不見佛不見法不見僧是則不見一切法
若不見一切法於諸法中則不生疑不生疑
故則不受一切法不受一切法故則自寂滅
文殊師利長老須菩提知如是法故不來禮
佛足須菩提尚不得自身何況得如來身
不得自身而得如來身者無有是處
文殊師利復白佛言世尊行者云何應觀四
念處佛告文殊師利當來世有比丘如是説
觀内身處若觀不淨是身念處觀樂皆苦是
受念處觀心生滅性是心念處觀壞和合相
但得法相是法念處文殊師利白佛言世尊
今云何眞觀四念處佛言止止文殊師利不
須問也如來隨宜説法難可得解文殊師
利言世尊愍念衆生故願必爲説佛告文
殊師利若行者見身如虚空是爲身念處若
行者見受不得内外兩間是爲受念處若
行者知心唯有名字是爲心念處若行者
不得善法不得不善法是爲法念處文殊師
利應如是觀四念處文殊師利復白佛言
世尊行者云何應觀八聖道分
佛告文殊師利若行者見一切法平等無二
無分別是名正見見一切法無思惟無分別
以是見故是名正思惟見一切法無言説相
善修語言平等相故是名正語見一切法不
作相作者不可得故是名正業不分別正命
邪命善修習平等命故是名正命不發不起
一切法以無所行故是名正精進於一切
法無所憶念諸憶念性離故是名正念見
一切法性常定以不散不縁不可得故是名
正定文殊師利行者應如是觀八聖道分
文殊師利復白佛言世尊行者云何應觀五
根
佛告文殊師利若行者信一切法畢竟不生
從本已來常自爾故是名信根於一切法
中心無所住遠近相離故是名精進根於
一切法無所憶念縁性離故不繋念於縁是
名念根於一切法無所思惟二法不可得故
是名定根見一切法常空離於生相是名
慧根文殊師利行者應如是觀五根文殊
師利復白佛言世尊行者云何應觀七菩提
分
佛言文殊師利行者能見一切法無憶念
是名念菩提分若一切法若善若不善若無
記不可選擇不可得無決定故是名擇菩提
分若不取一切三界相善壞三界故是名
精進菩提分若一切有爲法中不生喜相善
壞有喜相故是名喜菩提分若一切法中除
却其心縁相不可得故是名除菩提分若一
切法不可得善修壞相故是名定菩提分若
於一切法無所依止不貪不著不見一切法
故得捨心是名捨菩提分文殊師利行者
應如是觀七菩提分若行者能如是見四聖
諦四念處八聖道分五根七菩提分我説是
人名爲已得度者到於彼岸出在陸地無畏
之處已離重檐除諸塵垢是人名爲無所有
者無所憂者無所受者是名阿羅漢是名沙
門是名婆羅門是名比丘是名澡浴潔淨
者是名智者是名解者是名聞者是名佛
子是名釋子是名破刺棘者是名却關鍵
者是名已度塹者是名出欲求者是名開
門扇者是名賢聖勝相者
文殊師利若有比丘成就如是法者於天人
世間名爲福田應受供養文殊師利是比丘
若欲不虚食國中施者破壞魔網者欲度
生死海者欲得涅槃者欲脱一切苦惱者欲
爲一切天人世間作福田者應當勤修習如
是之法説是法時三萬二千諸天得諸法實
相各以天曼陀羅華而散佛上白言世
尊若人得聞如是之法是人名爲善出家
者何況信受讀誦如所説行世尊若有須
臾聞是法者是則名爲無増上慢
爾時文殊師利法王子白佛言惟願世尊當
説陀羅尼以是陀羅尼故令諸菩薩得無礙
辯才於諸音聲無所怖畏能令諸法皆作佛
法又信解諸法皆是一相佛告文殊師利
汝今諦聽當爲汝説不動種性法門諸菩
薩得入是法門者能以智慧光明照一切法
疾得無生法忍文殊師利白佛言世尊云
何名不動處種性法門佛告文殊師利一切
衆生其心皆一是名種性世尊云何是事
名爲種性佛告文殊師利一切衆生皆無
有心縁性不可得故是名種性文殊師利
一切衆生皆同一量是名種子世尊云何
是事名爲種性佛言一切衆生皆如虚空量
終歸無障礙是名種子文殊師利一切衆
生皆是一衆生是名種子世尊云何是事
名爲種性文殊師利一切衆生皆是一相
畢竟不生離諸名字一異不可得故是名種
性文殊師利貪欲是不動相世尊云何是
事名不動相
佛言文殊師利貪欲是不動相安住法性中
以不住故是貪欲不可得性常離故是名不
動相文殊師利瞋恚是金剛世尊云何是
事名爲金剛文殊師利瞋恚不可斷不可壞
亦如金剛不可斷不可壞一切法亦如是不
可斷不可壞諸法本不決定故是名如金剛
文殊師利愚癡是智慧性世尊云何是事名
智慧性文殊師利一切法離智慧亦離愚癡
譬如虚空無有智慧亦無愚癡一切法亦如
是無有智慧亦無愚癡智慧愚癡智可知法
從本已來倶寂滅故是名愚癡智慧處文
殊師利色陰是不動處世尊云何是事名
不動處文殊師利如天帝之幢深根安固
不可動搖一切法亦如是以不住法故安住
法性中是法無來處無去處無取無捨安住
無住處故是故色名不動相文殊師利受
陰是滅性世尊云何是事名爲滅性文殊
師利一切諸受相性常寂滅故諸受非内
外非東方非南西北方四維上下來何以故
若樂受在内一切衆生常應受樂若苦受在
内一切衆生常應受苦若不苦不樂受在内
一切衆生應受不苦不樂
文殊師利今一切諸受實不在内不在外
不在兩中間不在東方南西北方四維上下
是故一切諸受如草木瓦石畢竟不生不滅
無相是故受名寂滅相文殊師利想陰是
種性世尊云何是事名爲種性文殊師利
是想皆憶想分別起從虚妄中生如空拳
如野馬本性自離是故想陰名種性文殊
師利行陰是種性世尊云何是事名爲種
性文殊師利一切諸行離數無數入平等
數譬如芭蕉畢竟無實本性自爾一切法
亦如是無名字無性故是故行陰名爲種
性文殊師利識陰是種性世尊云何是事
名爲種性文殊師利是識如幻無實無起無
生空無相無性如五指塗空空無相現是
故識陰名爲種性文殊師利色是種性世
尊云何色爲種性文殊師利譬如鏡中像
雖可目見而無有實一切色亦如是雖見無
實但誑眼誑心虚妄不實是故色名種性
文殊師利聲是種性世尊云何聲爲種性
文殊師利一切法無別異相畢竟空如山中
響是故聲爲種性文殊師利香是種性世
尊云何香是種性文殊師利一切法無香
相性無知故空如虚空鼻香識者皆不可得
是故香爲種性文殊師利味是種性世尊云
何味爲種性
文殊師利味性即是不可思議性不可知離
於知故自性常離故是故味名種性文殊
師利觸是種性世尊云何觸爲種性文殊
師利觸如虚空其性自離無觸無合一切法
亦如是善壞身故離於觸相觸者不可得故
是故觸是種性文殊師利法是種性世尊云
何法爲種性文殊師利一切法無相無心
離心性離名字無決定故皆是法性相是
故法是種性文殊師利地是種性世尊云
何地爲種性文殊師利一切法無堅相無
軟相虚妄和合人以爲堅是故地爲種性
文殊師利水是種性世尊云何水爲種性
文殊師利一切法無濕無合如野馬無水是
故水爲種性文殊師利火是種性世尊云
何火是種性文殊師利一切法無熱離虚
妄熱相本性寂滅離顛倒故分別其實無
定無生是故火名種性文殊師利風是種
性世尊云何風爲種性文殊師利一切
法無障無礙無相無性不動搖故離風相
故是故風名種性文殊師利佛是種性
世尊云何佛爲種性文殊師利一切法無
覺無知離知相故是故佛名種性文殊師
利法是種性世尊云何法爲種性文殊
師利諸法不可壞不可斷離壞斷故無相無
名無性出言語道是故法名種性
文殊師利僧是不動相世尊云何僧爲不
動相文殊師利聖衆安住如法性實際定亂
平等中安住智慧愚癡解脱煩惱平等一切
法中心無所住住不可得故是故僧名不
動性文殊師利一切法行處名爲不動
世尊云何是事名爲不動相文殊師利一
切虚空行處不可思議行處斷行處無根本
無別異不可得故是故一切法行處名不
動相文殊師利一切法無縁名不動相世
尊云何是事名不動相文殊師利一切法
無依止無住處無縁無順離諸縁故是故一
切法無縁名不動相文殊師利一切法不取
不捨相名不動相世尊云何是事名不動相
文殊師利一切法皆歸於如同於法性是法
不可取不可捨無求無願諸願斷故從本已
來常寂滅相同於虚空是故不取不捨名不
動相文殊師利一切法無咎名不動相世
尊云何是事名不動相文殊師利一切法無
垢無所有清淨顯曜如虚空無翳諸罪定相
不可得故是故一切法無咎名不動相文殊
師利一切法無歸處名不動相世尊云何是
事名不動相文殊師利一切法空無根本故
無歸處是故無歸處名不動相文殊師利一
切法無學名不動相世尊云何是事名不動
相文殊師利一切法性無學不應學不應
修不應思不應念不應住不應發不應行不
應斷不應證不應語不應言不應求不應
説不應取不應捨不應離不應除何以故文
殊師利一切諸相畢竟離故從本已來無所
取常是捨相諸法非智慧所及非愚癡所
及是故無學名不動相
諸法無行經卷上

諸法無行經卷下
　姚秦龜茲三藏鳩摩羅什譯　
爾時文殊師利法王子白佛言世尊我亦樂
説不動相佛言汝樂説者便可説之文殊
師利言世尊一切衆生皆得菩提是名不
動相文殊師利云何是事名不動相世尊
一切法無向無得一切衆生皆入菩提性中
是故説一切衆生皆得菩提又是菩提非是
得相何以故衆生性即是菩提故是故一
切衆生皆得菩提名不動相世尊一切衆生
皆成就一切智慧名不動相文殊師利云
何是事名不動相世尊一切衆生無性無
性故入如來平等中從本已來是一切智慧
性性同故名不動相世尊一切衆生皆是
道場是不動相文殊師利云何是事名不
動相世尊道場者有何義文殊師利一切
法寂滅相無生相無所有相不可取相是名
道場義世尊一切衆生不入此道場耶佛
言如是如是是故世尊一切衆生皆是道
場名不動相世尊一切衆生皆得無生法忍
名不動相
文殊師利云何是事名不動相世尊一切
衆生無盡無生無滅性離無性入平等忍故
是故一切衆生皆得無生法忍名不動相世
尊一切衆生皆得無礙辯才名爲不動相
云何是事名不動相世尊一切衆生諸所
有樂説於十方界索不可得所以者何皆
入無礙辯才平等法中故世尊諸所樂説自
性皆離無決定故無所有故是故一切衆
生皆得無礙辯才名不動相世尊一切衆生
皆得陀羅尼名不動相文殊師利云何是
事名不動相世尊一切衆生以衆生相能
持色聲香味觸法以虚誑不實憶想分別取
相故是故一切衆生皆得陀羅尼名不動相
世尊一切衆生皆得慈心名不動相文殊
師利云何是事名不動相世尊一切衆生
無衆生性從本已來無瞋無慈得瞋慈平等
無分別故是故一切衆生皆得慈心名不動
相世尊一切衆生皆成就大悲名不動相
文殊師利云何是事名不動相世尊一切
衆生無起無作相皆入如來平等法中不出
大悲之性以惱悲無分別故是故一切衆生
皆成就大悲名不動相
世尊一切衆生皆得三昧名不動相文殊
師利云何是事名不動相世尊一切衆生
性常定離諸縁故若衆生從縁生知於縁中
生知不名爲知所以者何諸知念念無常
畢竟空故是故一切衆生皆成就三昧名不
動相世尊一切諸佛皆成就貪欲名不
動相文殊師利云何是事名不動相世尊
一切諸佛皆入貪欲平等法中故遠離諍訟
通達貪欲性故世尊貪欲即是菩提何以
故知貪欲實性説名菩提是故一切諸佛皆
成就貪欲名不動相世尊一切諸佛皆成就
瞋恚名不動相文殊師利云何是事名不
動相世尊一切諸佛皆説有爲法過罪者
安住瞋恚平等性中通達瞋恚性故是名
一切諸佛皆成就瞋恚名不動相世尊一切
諸佛皆成就愚癡名不動相文殊師利云
何是事名不動相世尊一切諸佛能度一切
貪著名字衆生安住愚癡平等性中通達愚
癡性故是名一切諸佛成就愚癡名不動相
世尊一切諸佛皆成就身見名不動相文
殊師利云何是事名不動相世尊一切諸
佛安住身見性中於一切法中不退不畏不
動畢竟安住以不住法故通達知身見無生
無起無性故是故一切諸佛皆成就身見名
不動相世尊一切諸佛皆是邪見名不動
相文殊師利云何是事名不動相世尊一
切諸佛一切有爲法是邪虚誑不實者通
達邪見性平等故是故一切諸佛皆是邪見
名不動相世尊一切諸佛住四顛倒五蓋五
欲三毒得阿耨多羅三藐三菩提名不動
相文殊師利云何是事名不動相世尊住處
性即是非住處文殊師利非住處有何義世
尊非住處者退動還相即是一切凡夫人
一切諸佛安住是貪欲瞋恚愚癡四顛倒五蓋
五欲平等中是諸佛安住貪欲性故得阿耨
多羅三藐三菩提安住瞋恚愚癡四顛倒五
蓋五欲性故得阿耨多羅三藐三菩提是故
一切諸佛住四顛倒五蓋五欲三毒中得阿
耨多羅三藐三菩提名不動相
爾時佛告文殊師利法王子若有人問汝斷
一切不善法成就一切善法名爲如來汝
云何答文殊師利言世尊若有人問我斷
一切不善法成就一切善法名爲如來者我
當如是答善男子汝先當親近善知識修
集善道於法無所合無所散勿取勿捨莫
縁莫求勿擧勿下莫求莫覓勿願勿分
別諸法是上是中是下然後當知不可思議
行處無行處斷行處佛所行處
佛告文殊師利汝如是答者爲答何義文殊
師利言世尊我如是答者名爲無所答世
尊如佛坐於道場頗見法有所生滅不佛
言不也世尊若法無生無滅是法可得説
斷一切不善法成就一切善法不佛言不也
世尊若法不生不滅不斷一切不善法不
成一切善法是何所見何所斷何所證何
所修何所得説是語時虚空中萬天子以天
青黄赤白蓮華散佛及文殊師利上皆下禮
佛及文殊師利足而作是言世尊文殊師
利名爲無礙尸利文殊師利名爲不二尸利
名爲無餘尸利名爲無所有尸利名爲如尸
利法性尸利實際尸利第一尸利上尸利無
上尸利文殊師利語諸天子言止止諸天子
汝等勿取相分別我不見諸法是上是中是
下不如汝説文殊師利言我者我是貪
欲尸利瞋恚尸利愚癡尸利是故我名文殊
師利諸天子我不出貪欲瞋恚愚癡凡夫
人分別諸法求過出至到諸菩薩於法無過
無出無至無到諸天子言菩薩不到十地不
至佛法耶文殊師利言於諸天子意云何
幻人能到十地至佛法不諸天子言幻化
人尚無住處何況從此住地至於餘地文殊
師利言諸天子一切法如幻無去無來無過
無出無至無到諸天子言汝不當得阿耨
多羅三藐三菩提耶文殊師利言諸天子
於意云何凡夫貪欲覆心能坐道場得一切
智不諸天子言不也諸天子言文殊師利
汝今貪欲覆心是凡夫耶文殊師利言如是
如是我是凡夫從貪欲起從瞋恚起從愚
癡起我是外道是邪行人諸天子言以何
故自言我是凡夫從貪欲起瞋恚起愚癡起
文殊師利言是貪欲瞋恚愚癡性十方求之
不可得我以不住法住是性中故説我是
凡夫三毒所覆文殊師利汝云何名外道
文殊師利言我終不到外道諸道性不可得
故我於一切道爲外諸天子言汝云何是
邪行人文殊師利言我已知一切法皆是邪
虚妄不實是故我是邪行人説是法時萬天
子得聞是語皆得無生法忍各作是言是諸
衆生皆得大利得聞眞正金剛語句何況聞
已信解受持讀誦爲人解説如説修行當得
無礙辯才一切法中得眞慧照明巧説諸法
一相一門能示衆生一切諸法皆是佛法
爾時華戲慧菩薩白佛言世尊願説入音聲
慧法門令當來菩薩聞如是法不驚不怖亦
知一切音聲究竟之性不疑不悔於諸音聲
無所障礙佛言止止用問是事爲是入音
聲慧法門不應於新發意菩薩前説所以者
何新發意者不能解不能知不能思若菩薩
摩訶薩入是音聲慧法門者假使有人於恒
河沙劫惡口罵詈誹謗毀呰是人不生恚恨
若人於恒河沙劫以一切樂具供養不生愛
心譬如漏盡阿羅漢一切愛處不生愛心一
切瞋處不生瞋心善男子是音聲慧法門菩
薩於利衰毀譽稱譏苦樂等八法已過心不
傾動譬如須彌山王
爾時華戲慧菩薩復白佛言願必爲説入音
聲慧法門當來菩薩得聞是法門當自知過
咎亦教餘人爾時佛告華戲慧菩薩善男子
汝今諦聽善思念之當爲汝説唯然世尊
佛告華戲慧菩薩若菩薩聞貪欲音聲生過
罪想聞離貪欲音聲生利益想即是不學佛
法若聞瞋恚音聲生過罪想聞離瞋恚音聲
生利益想若聞愚癡音聲生過罪想於
離愚癡音聲生利益想則是不學佛法若
於少欲音聲生喜想於多欲音聲生礙想即
是不行音聲法門於知足音聲生喜想於不
知足音聲生礙想則是不行音聲法門若
於細行音聲生喜想於麁行音聲生礙想則
是不行音聲法門若於樂靜音聲則喜於憒
閙音聲則礙則是不學佛法若於忍辱音
聲生利想於瞋恚音聲生礙想則是不學
佛法若於精進音聲生利想於懈怠音聲生
礙想則是不學佛法於禪定音聲生利想
於散亂音聲生礙想則是不學佛法於智
慧音聲生利想於愚癡音聲生礙想則是
不學佛法若於近道音聲則喜於遠道音
聲則礙則是不學音聲法門於生死見
過咎於涅槃見利益則是不入音聲法門
於彼岸則喜於此岸則礙則是不學音聲
法門於聚落音聲生礙想於空閑音聲生喜
想則是不學音聲法門若於獨行音聲生
喜想於衆行音聲生礙想則是不學音聲
法門於比丘所行音聲生喜想於白衣所行
音聲生礙想則是不學音聲法門於有威
儀則喜於無威儀則礙則是不學佛法
於清淨行則喜於不清淨行則礙則是不
學佛法於一行則喜於雜行則礙則是
不學佛法於離欲行則喜於婬慾行則礙
則是不學佛法於離瞋想則喜於瞋想
則礙則是不學佛法於離癡想則喜於
癡想則礙則是不學佛法於空則喜於
有則礙則是不學佛法於無相則喜於
有相則礙則是不學佛法於無作則喜於
有作則礙則是不學佛法於菩薩行則喜
於聲聞辟支佛行則礙則是不學佛法若
説菩薩過咎則遠阿耨多羅三藐三菩提亦
受業障罪若説菩薩威儀過罪則遠阿耨多
羅三藐三菩提若菩薩於他菩薩生下想
於己生勝想則爲自傷亦受業障罪若菩薩
欲教餘菩薩當生佛想然後教之菩薩若欲
不捨阿耨多羅三藐三菩提不應生心輕恚
餘菩薩善男子無有滅失功徳如輕恚餘
菩薩者是故菩薩多欲守護功徳善根亦
於一切法中得無障礙慧當晝夜各三時禮
一切求佛道菩薩
爾時文殊師利法王子白佛言世尊如我知
佛所説義貪欲音聲佛音聲等無有異瞋恚
音聲佛音聲等愚癡音聲佛音聲等外道音
聲佛音聲等少欲音聲多欲音聲等知足音
聲不知足音聲等細音聲麁音聲等樂獨音
聲樂衆音聲等此岸音聲彼岸音聲等遠音
聲近音聲等生死音聲涅槃音聲等聚落音
聲空閑音聲等布施音聲慳音聲等持戒
音聲毀戒音聲等忍辱音聲瞋恚音聲等精
進音聲懈怠音聲等禪定音聲亂意音聲
等智慧音聲愚癡音聲等
爾時華戲慧菩薩問文殊師利法王子以何
因縁故皆等文殊師利言天子於意云何
貪欲音聲何者爲是天子言貪欲聲空如
響文殊師利言汝知佛音聲亦復云何天
子言不出於空亦如響法文殊師利言以
是因縁故我説二聲皆是平等
爾時佛告文殊師利汝先世住初發意地未
入如是諸法相時爲起何障礙罪汝今説之
當來世假名菩薩聞汝所説障礙之罪當自
守護文殊師利白佛言唯然世尊我當自説
障礙之罪惟聞之者當有憂怖然其能滅
業障之罪亦於一切法中得無礙慧世尊過
去無量無邊不可思議阿僧祇劫爾時有佛
號師子吼鼓音王如來應供正遍知明行足善
逝世間解無上士調御丈夫天人師佛世尊
其佛壽命十萬億那由他歳以三乘法而度
衆生國名千光明其國樹木皆七寶成其樹
皆出如是法音所謂空音無相音無作音無
生音無所有音無取相音以是諸法之音令
衆生得道其師子吼鼓音王佛初會説法九
十九億聲聞弟子皆得阿羅漢諸漏已盡捨
諸重擔逮得己利盡諸有結以正智得解脱
菩薩衆亦九十九億皆得無生法忍能善入
種種法門親近供養若干百千萬億諸佛亦
爲若干百千萬億諸佛之所稱歎能度若干
百千萬億無量衆生能生無量陀羅尼門能
起無量百千萬億三昧門及餘新發菩薩意
者不可稱數其佛國土無量莊嚴説不可盡
彼佛住世教化已訖入無餘涅槃滅度之後
法住六萬歳諸樹法音皆不復出
爾時有菩薩比丘名曰喜根時爲法師質直
端正不壞威儀不捨世法爾時衆生普皆利
根樂聞深論其喜根法師於衆人前不稱讃
少欲知足細行獨處但教衆人諸法實相所
謂一切法性即貪欲之性貪欲性即是諸法
性瞋恚性即是諸法性愚癡性即是諸法性
其喜根法師以是方便教化衆生衆生所行
皆是一相各不相是非所行之道心無瞋
癡以無瞋礙因縁故疾得法忍於佛法中決
定不壞世尊
爾時復有比丘法師行菩薩道名曰勝意其
勝意比丘護持禁戒得四禪四無色定行十
二頭陀世尊是勝意比丘有諸弟子其心
輕動樂見他過世尊後於一時勝意菩薩入
聚落乞食誤到喜根弟子家見舍主居士
子即到其所敷座而坐爲居士子稱讃少欲
知足細行説無利語過讃歎遠衆樂獨行者
又於居士子前説喜根法師過失是比丘不
實以邪見道教化衆生是雜行者説婬欲無
障礙瞋恚無障礙愚癡無障礙一切諸法皆
無障礙是居士子利根得無生法忍即語勝
意比丘大徳汝知貪欲爲是何法勝意言
居士我知貪欲是煩惱居士子言大徳是
煩惱爲在内在外耶勝意言不在内不在
外大徳若貪欲不在内不在外不在東西
南北四維上下十方者即是無生若無生者
云何言若垢若淨
爾時勝意比丘瞋恚不喜從座起去作如是
言是喜根比丘以妄語法多惑衆人是人
以不學入音聲法門故聞佛音聲則喜聞外
道音聲則瞋於梵行音聲則喜於非梵行音
聲則瞋以不學入音聲法門故於淨音聲則
喜於垢音聲則瞋以不學入音聲法門故於
聖道音聲則喜於凡夫音聲則礙以不學入
音聲法門故於樂音聲則喜於苦音聲則礙
以不學入音聲法門故於出家音聲則喜於
在家音聲則礙以不學入音聲法門故於出
世間音聲則喜於世間音聲則礙以不學入
音聲法門故於布施則生利想於慳則生礙
想以不學佛法故於持戒則生利想於毀
戒則生礙想以不學佛法故是時勝意比
丘出其舍已還到所止衆僧中見喜根菩
薩語衆人言是比丘多以虚妄邪見教化衆
生所謂婬欲非障礙瞋恚非障礙愚癡非障
礙一切法非障礙爾時喜根菩薩作是念是
比丘今者必當起於障礙罪業我今當爲説
如是深法乃至令作修助菩提道法因縁爾
時喜根菩薩於衆僧前説是諸偈
　　　　貪欲是涅槃　恚癡亦如是　　　　
　　　　如此三事中　有無量佛道　　　　
　　　　若有人分別　貪欲瞋恚癡　　　　
　　　　是人去佛遠　譬如天與地　　　　
　　　　菩提與貪欲　是一而非二　　　　
　　　　皆入一法門　平等無有異　　　　
　　　　凡夫聞怖畏　去佛道甚遠　　　　
　　　　貪欲不生滅　不能令心惱　　　　
　　　　若人有我心　及有得見者　　　　
　　　　是人爲貪欲　將入於地獄　　　　
　　　　貪欲之實性　即是佛法性　　　　
　　　　佛法之實性　亦是貪欲性　　　　
　　　　是二法一相　所謂是無相　　　　
　　　　若能如是知　則爲世間導　　　　
　　　　若有人分別　是持戒毀戒　　　　
　　　　以持戒狂故　輕蔑於他人　　　　
　　　　是人無菩提　亦無有佛法　　　　
　　　　但自安住立　有所得見中　　　　
　　　　若住空閑處　自貴而賤人　　　　
　　　　尚不得生天　何況於菩提　　　　
　　　　皆由著空閑　住於邪見故　　　　
　　　　邪見與菩提　皆等無有異　　　　
　　　　但以名字數　語言故別異　　　　
　　　　若人通達此　則爲近菩提　　　　
　　　　分別煩惱垢　即是著淨見　　　　
　　　　無菩提佛法　住有得見中　　　　
　　　　若貪著佛法　是則遠佛法　　　　
　　　　貪無礙法故　則還受苦惱　　　　
　　　　若人無分別　貪欲瞋恚癡　　　　
　　　　入三毒性故　則爲見菩提　　　　
　　　　是人近佛道　疾得無生忍」
　　　　若見有爲法　與無爲法異　　　　
　　　　是人終不得　脱於有爲法　　　　
　　　　若知二性同　必爲人中尊　　　　
　　　　佛不見菩提　亦不見佛法　　　　
　　　　不著諸法故　降魔成佛道　　　　
　　　　若欲度衆生　勿分別其性　　　　
　　　　一切諸衆生　皆同於涅槃　　　　
　　　　若能如是見　是則得成佛　　　　
　　　　其心不閑寂　而現閑靜相　　　　
　　　　是於天人中　則爲是大賊　　　　
　　　　是人無菩提　亦無有佛法　　　　
　　　　若作如是願　我當得作佛　　　　
　　　　如是之凡夫　無明力所牽　　　　
　　　　佛法湛清淨　其喩如虚空　　　　
　　　　此中無可取　亦無有可捨　　　　
　　　　佛不得佛道　亦不度衆生　　　　
　　　　凡夫強分別　作佛度衆生　　　　
　　　　是人於佛法　則爲甚大遠　　　　
　　　　若見衆生苦　則是受苦者　　　　
　　　　衆生無衆生　而説有衆生　　　　
　　　　住衆生相中　則無有菩提　　　　
　　　　若人見衆生　是畢竟解脱　　　　
　　　　無有婬恚癡　知是爲世將　　　　
　　　　若人見衆生　不見非衆生　　　　
　　　　不得佛法實　佛同衆生性」
　　　　若能如是知　則爲世間將　　　　
　　　　若人欲成佛　莫壞貪欲性　　　　
　　　　貪欲性即是　諸佛之功徳　　　　
　　　　若人欲發心　隨順菩提道　　　　
　　　　莫自有分別　心異於菩提　　　　
　　　　發心即菩提　知是爲世將　　　　
　　　　若説外道惡　稱佛世中尊　　　　
　　　　是二説非異　知是爲世將　　　　
　　　　若人求菩提　是人無菩提　　　　
　　　　若見菩提相　是則遠菩提　　　　
　　　　菩提非菩提　佛以及非佛　　　　
　　　　若知是一相　是爲世間導　　　　
　　　　若人作是念　我當度衆生　　　　
　　　　即著衆生相　是人無菩提　　　　
　　　　亦無有佛法　住於有見中　　　　
　　　　貪欲無内外　亦不在諸方　　　　
　　　　分別是空法　凡夫爲所燒　　　　
　　　　如幻如焔響　如夢石女兒　　　　
　　　　諸煩惱如是　決定不可得　　　　
　　　　不知是空故　凡夫爲狂惑　　　　
　　　　若求煩惱性　煩惱即是道　　　　
　　　　若有人分別　是道是非道　　　　
　　　　是人終不得　無分別菩提　　　　
　　　　凡夫畏佛法　去佛法甚遠　　　　
　　　　若不疑空法　是人得菩提　　　　
　　　　一切有爲法　即是無爲法　　　　
　　　　是數不可得　無數故無爲　　　　
　　　　若以菩提心　自高無所畏　　　　
　　　　自念當作佛　是人無菩提　　　　
　　　　亦無有佛法　離菩提寶印　　　　
　　　　若有但誦經　憶想作分別　　　　
　　　　不深思義趣　但爲貪名利　　　　
　　　　自念當作佛　必成無有疑　　　　
　　　　唯貪於名利　讀經住閑靜　　　　
　　　　分別少欲行　還爲貪心牽　　　　
　　　　若欲捨遠貪　不得遠於貪　　　　
　　　　若達貪實法　是人能離貪　　　　
　　　　不得法實際　雖長夜持戒　　　　
　　　　得諸無礙禪　不入佛法味　　　　
　　　　知法無有性　不壞一切法　　　　
　　　　不言戒非戒　得脱有見中　　　　
　　　　以無持戒性　知於持戒法　　　　
　　　　如是知戒相　終不毀於戒　　　　
　　　　諸佛之法王　法藏叵思議　　　　
　　　　無量方便力　引導諸衆生　　　　
　　　　以一相法門　令入寂滅道　　　　
　　　　凡夫聞佛説　無我無有法　　　　
　　　　一相自性空　不信墮深坑　　　　
　　　　雖白衣受欲　聞是法不畏　　　　
　　　　勝於頭陀者　住在有見中　　　　
　　　　現在十方佛　利益諸世間　　　　
　　　　知法如虚空　皆以得菩提　　　　
　　　　若有無智者　樂於分別法　　　　
　　　　聞是實法者　則生疑怖畏　　　　
　　　　是人無量劫　備受諸苦分
説是諸偈法時三萬諸天子得無生法忍萬
八千人漏盡解脱即時地裂勝意比丘墮大
地獄以是業障罪因縁故百千億那由他
劫於大地獄受諸苦毒從地獄出七十四
萬世常被誹謗若干百千劫乃至不聞佛之
名字自是已後還得値佛出家學道而無志
樂於六十三萬世常反道入俗亦以業障
餘罪故於若干百千世諸根闇鈍世尊爾時
喜根法師於今東方過十萬億佛土有國名
寶莊嚴於中得阿耨多羅三藐三菩提號勝
曰光明威徳王如來應供正遍知於今現
在其勝意比丘今我身是世尊我未入如
是法相門時受如是苦分別苦顛倒苦是故
若發菩提心者若發小乘心者不欲起如
是業障罪不欲受如是苦惱者不應拒逆
佛法無有處所可生瞋礙佛告文殊師利汝
聞是諸偈得何等利世尊我畢是業障罪已
聞是偈因縁故在所生處利根智慧得深法
忍得決定忍巧説深法文殊師利爲誰力故
能憶如是無量阿僧祇劫罪業因縁世尊諸
菩薩有所念有所説有所思惟皆是佛之神
力所以者何一切諸法皆從佛出
佛告文殊師利若得佛十力若有聞是經者
等無有異若得無生法忍聞是經者亦等無
異文殊師利言如我知佛所説義聞此經
者得無量不可思議功徳之利文殊師利如
是如是聞是經得無量不可思議功徳之利
但佛不廣説何以故不修道不精進者如
是惡人聞説是利則不能信受爾時文殊師
利法王子及彌勒菩薩白佛言世尊護念
是經於未來世後五百歳當令此經普宣流
布皆得受持魔若魔天不得其便爾時佛
欲護念是法故左右顧視即時十方恒河
沙無量國土六種震動如是則爲護念是經
及十方恒河沙諸佛亦護念是經説是經時
十方國土中恒河沙等無量衆生得無生法
忍何況得聲聞無學者何況住學地者爾時
阿難即從坐起偏袒右肩白佛言世尊當以
何名此經云何奉持佛告阿難是經名爲
諸法無行説是經已文殊師利法王子彌勒
菩薩摩訶薩師子遊歩菩薩摩訶薩華戲慧
天子等一切菩薩衆及阿難天人阿修羅等
聞佛所説皆大歡喜
諸法無行經卷下