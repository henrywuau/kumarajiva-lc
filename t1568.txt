觀因縁門第一
　　龍樹菩薩造
　　姚秦三藏鳩摩羅什譯
説曰今當略解摩訶衍義問曰解摩訶
衍者有何義利答曰摩訶衍者是十方三
世諸佛甚深法藏爲大功徳利根者説末世
衆生薄福鈍根雖尋經文不能通達我
愍此等欲令開悟又欲光闡如來無上大
法是故略解摩訶衍義問曰摩訶衍無量無
邊不可稱數直是佛語尚不可盡況復解
釋演散其義答曰以是義故我初言略解
問曰何故名爲摩訶衍答曰摩訶衍者於
二乘爲上故名大乘諸佛最大是乘能至
故名爲大諸佛大人乘是乘故故名爲大
又能滅除衆生大苦與大利益事故名爲大
又觀世音得大勢文殊師利彌勒菩薩等是
諸大士之所乘故故名爲大又以此乘能
盡一切諸法邊底故名爲大又如般若經
中佛自説摩訶衍義無量無邊以是因縁
故名爲大大分深義所謂空也若能通達
是義即通達大乘具足六波羅蜜無所障
礙是故我今但解釋空解釋空者當以十
二門入於空義初是因縁門所謂
　　　　衆縁所生法　是即無自性　　　　
　　　　若無自性者　云何有是法
衆縁所生法有二種一者内二者外衆縁亦
有二種一者内二者外外因縁者如泥團
轉繩陶師等和合故有瓶生又如縷繩機
杼識師等和合故有疊生又如治地築基
梁椽泥草人功等和合故有舍生又如酪
器鑚搖人功等和合故有酥生又如種子
地水火風虚空時節人功等和合故有芽生
當知外縁等法皆亦如是内因縁者所謂
無明行識名色六入觸受愛取有生老死各
各先因而後生如是内外諸法皆從衆縁
生從衆縁生故即非是無性耶若法自性
無他性亦無自他亦無何以故因他性故
無自性若謂以他性故有者則牛以馬
性有馬以牛性有梨以柰性有柰以
梨性有餘皆應爾而實不然若謂不以
他性故有但因他故有者是亦不然何以
故若以蒲故有席者則蒲席一體不名
爲他若謂蒲於席爲他者不得言以蒲
故有席又蒲亦無自性何以故蒲亦從衆
縁出故無自性無自性故不得言以蒲
性故有席是故席不應以蒲爲體餘瓶
酥等外因縁生法皆亦如是不可得内因
縁生法皆亦如是不可得如七十論中説
　　　　縁法實無生　若謂爲有生　　　　
　　　　爲在一心中　爲在多心中
是十二因縁法實自無生若謂有生爲一
心中有爲衆心中有若一心中有者因果即
一時共生又因果一時有是事不然何以
故凡物先因後果故若衆心中有者十二因
縁法則各各別異先分共心滅已後分誰
爲因縁滅法無所有何得爲因十二因縁
法若先有者應若一心若多心二倶不然是
故衆縁皆空縁空故從縁生法亦空是故
當知一切有爲法皆空有爲法尚空何況我
耶因五陰十二入十八界有爲法故説有
我如因可然故説有然若陰入界空更
無有法可説爲我如無可然不可説然
如經説佛告諸比丘因我故有我所若無
我則無我所如是有爲法空故當知無爲
涅槃法亦空何以故此五陰滅更不生餘
五陰是名涅槃五陰本來自空何所滅故説
名涅槃又我亦復空誰得涅槃復次無生
法名涅槃若生法成者無生法亦應成生
法不成先已説因縁後當復説是故生法
不成因生法故名無生若生法不成無生
法云何成是故有爲無爲及我皆空
　　觀有果無果門第二
復次諸法不生何以故
　　　　先有則不生　先無亦不生　　　　
　　　　有無亦不生　誰當有生者
若果因中先有則不應生先無亦不應生
先有無亦不應生何以故若果因中先有
而生是則無窮如果先未生而生者今
生已復應更生何以故因中常有故從是
有邊復應更生是則無窮若謂生已更
不生未生而生者是中無有生理是故先
有而生是事不然復次若因中先有果而
謂未生而生生已不生者是亦二倶有而
一生一不生無有是處復次若未生定有
者生已則應無何以故生未生共相違故
生未生相違故是二作相亦相違復次有
與無相違無與有相違若生已亦有未生
時亦有者則生未生不應有異何以故
若有生生已亦有未生亦有如是生未生
有何差別生未生無差別是事不然是故
有不生復次有已先成何用更生如作已
不應作成已不應成是故有法不應生
復次若有生因中未生時果應可見而實
不可見如泥中瓶蒲中席應可見而實
不可見是故有不生問曰果雖先有
以未變故不見答曰若瓶未生時瓶體
未變故不見者以何相知言泥中先有
瓶爲以瓶相有瓶爲以牛相馬相故有
瓶耶若泥中無瓶相者亦無牛相馬相是
豈不名無耶是故汝説因中先有果而生
者是事不然復次變法即是果者即應因中
先有變何以故汝法因中先有果故若瓶
等先有變亦先有應當可見而實不可得是
故汝言未變故不見是事不然若謂未變
不名爲果則果畢竟不可得何以故是變
先無後亦應無故瓶等果畢竟不可得若
謂變已是果者則因中先無如是則不定
或因中先有果或先無果問曰先有變但
不可得見凡物自有有而不可得者如
物或有近而不可知或有遠而不可知
或根壞故不可知或心不住故不可知障
故不可知同故不可知勝故不可知微
細故不可知近而不可知者如眼中藥遠
而不可知者如鳥飛虚空高翔遠逝根壞
故不可知者如盲不見色聾不聞聲鼻
塞不聞香口爽不知味身頑不知觸心
狂不知實心不住故不可知者如心在色
等則不知聲障故不可知者如地障大
水壁障外物同故不可知者如黒上墨點
勝故不可知者如有鍾鼓音不聞捎拂聲
細微故不可知者如微塵等不現如是諸
法雖有以八因縁故不可知汝説因中
變不可得瓶等不可得者是事不然何
以故是事雖有以八因縁故不可得答曰
變法及瓶等果不同八因縁不可得何以
故若變法及瓶等果極近不可得者小遠
應可得極遠不可得者小近應可得若根
壞不可得者根淨應可得若心不住不可
得者心住應可得若障不可得者變法及
瓶法無障應可得若同不可得者異時應
可得若勝不可得者勝止應可得若
細微不可得者而瓶等果麁應可得若瓶
細故不可得者生已亦應不可得何以
故生已未生細相一故生已未生倶定有
故問曰未生時細生已轉麁是故生已
可得未生不可得答曰若爾者因中則
無果何以故因中無麁故又因中先無
麁若因中先有麁者則不應言細故不
可得今果是麁汝言細故不可得是麁不
名爲果今果畢竟不應可得而果實可
得是故不以細故不可得如是有法因
中先有果以八因縁故不可得先因中有
果是事不然復次若因中先有果生者
是則因因相壞果果相壞何以故如疊在
縷如果在器但是住處不名爲因何以
故縷器非疊果因故若因壞果亦壞是
故縷等非疊等因因無故果亦無何以故
因因故有果成因不成果云何成復次若
不作不名果縷等因不能作疊等果何
以故如縷等不以疊等住故能作疊等
果如是則無因無果若因果倶無則不應
求因中若先有果若先無果復次若因中有
果而不可得應有相現如聞香知有華
聞聲知有鳥聞笑知有人見煙知有火
見鵠知有池如是因中若先有果應有
相現今果體亦不可得相亦不可得如是
當知因中先無果復次若因中先有果
生則不應言因縷有疊因蒲有席若因
不作他亦不作如疊非縷所作可從蒲
作耶若縷不作蒲亦不作可得言無所
從作耶若無所從作則不名爲果若果
無因亦無如先説是故從因中先有果生
是則不然復次若果無所從作則爲是常
如涅槃性若果是常諸有爲法則皆是常
何以故一切有爲法皆是果故若一切法皆
常則無無常若無無常亦無有常何以
故因常有無常因無常有常是故常無
常二倶無者是事不然是故不得言因中
先有果生復次若因中先有果生則果更
與異果作因如疊與著爲因如席與障
爲因如車與載爲因而實不與異果作
因是故不得言因中先有果生若謂如地
先有香不以水灑香則不發果亦如是若
未有縁會則不能作因是事不然何以
故如汝所説可了時名果瓶等物非果何
以故可了是作瓶等先有非作是則以作
爲果是故因中先有果生是事不然復次
了因但能顯發不能生物如爲照闇中瓶
故然燈亦能照餘臥具等物爲作瓶故和
合衆縁不能生餘臥具等物是故當知
非先因中有果生復次若因中先有果生則
不應有今作當作差別而汝受今作當作
是故非先因中有果生若謂因中先無果
而果生者是亦不然何以故若無而生者
應有第二頭第三手生何以故無而生故
問曰瓶等物有因縁第二頭第三手無因
縁云何得生是故汝説不然答曰第二頭
第三手及瓶等果因中倶無如泥團中無瓶
石中亦無瓶何故名泥團爲瓶因不名石
爲瓶因何故名乳爲酪因縷爲疊因不
名蒲爲因復次若因中先無果而果生者
則一一物應生一切物如指端應生車
馬飮食等如是縷不應但出疊亦應出
車馬飮食等物何以故若無而能生者何故
縷但能生疊而不生車馬飮食等物以
倶無故若因中先無果而果生者則諸
因不應各各有力能生果如須油者要
從麻取不笮於沙若倶無者何故麻中求
而不笮沙若謂曾見麻出油不見從沙
出是故麻中求而不笮沙是事不然何以
故若生相成者應言餘時見麻出油不見
沙出是故於麻中求不取沙而一切法生
相不成故不得言餘時見麻出油故麻
中求不取於沙復次我今不但破一事皆
總破一切因果若因中先有果生先無果
生先有果無果生是三生皆不成是故
汝言餘時見麻出油則墮同疑因復次若
先因中無果而果生者諸因相則不成何
以故諸因若無法何能作何能成若無作
無成云何名爲因如是作者不得有所
作使作者亦不得有所作若謂因中先有
果則不應有作作者作法別異何以故若
先有果何須復作是故汝説作作者作
法諸因皆不可得因中先無果者是亦
不然何以故若人受作作者分別有因果
應作是難我説作作者及因果皆空若汝
破作作者及因果則成我法不名爲難是
故因中先無果而果生是事不然復次若人
受因中先有果應作是難我不説因中
先有果故不受此難亦不受因中先無
果若謂因中先亦有果亦無果而果生是亦
不然何以故有無性相違故性相違者云
何一處如明闇苦樂去住縛解不得同
處是故因中先有果先無果二倶不生復次
因中先有果先無果上有無中已破是故先
因中有果亦不生無果亦不生有無亦不生
理極於此一切處推求不可得是故果畢竟
不生果畢竟不生故則一切有爲法皆空何
以故一切有爲法皆是因是果有爲空故
無爲亦空有爲無爲尚空何況我耶
　　觀縁門第三
復次諸法縁不成何以故
　　　　廣略衆縁法　是中無有果　　　　
　　　　縁中若無果　云何從縁生
瓶等果一一縁中無和合中亦無若二門中
無云何言從縁生問曰云何名爲諸縁
答曰
　　　　四縁生諸法　更無第五縁　　　　
　　　　因縁次第縁　縁縁増上縁
四縁者因縁次第縁縁縁増上縁因縁者
隨所從生法若已從生今從生當從生是法
名因縁次第縁者前法已滅次第生是名
次第縁縁縁者隨所念法若起身業若
起口業若起心心數法是名縁縁増上縁
者以有此法故彼法得生此法於彼法
爲増上縁如是四縁皆因中無果若因
中有果者應離諸縁而有果而實離縁
無果若縁中有果者應離因而有果而實
離因無果若於縁及因有果者應可得以
理推求而不可得是故二處倶無如是一
一中無和合中亦無云何得言果從縁生
復次
　　　　若果縁中無　而從縁中出　　　　
　　　　是果何不從　非縁中而出
若謂果縁中無而從縁生者何故不從非
縁生二倶無故是故無有因縁能生果者
果不生故縁亦不生何以故以先縁後果
故縁果無故一切有爲法空有爲法空故無
爲法亦空有爲無爲空故云何有我耶
　　觀相門第四
復次一切法空何以故
　　　　有爲及無爲　二法倶無相　　　　
　　　　以無有相故　二法則皆空
有爲法不以相成問曰何等是有爲相答曰
萬物各有有爲相如牛以角峰垂𩑶尾端
有毛是爲牛相如瓶以底平腹大頸細
脣麁是爲瓶相如車以輪軸轅軛是爲車
相如人以頭目腹脊肩臂手足是爲人相
如是生住滅若是有爲法相者爲是有爲
爲是無爲問曰若是有爲有何過答曰
　　　　若生是有爲　復應有三相　　　　
　　　　若生是無爲　何名有爲相
若生是有爲者即應有三相是三相復應
有三相如是展轉則爲無窮住滅亦爾
若生是無爲者云何無爲與有爲作相
離生住滅誰能知是生復次分別生住滅
故有生無爲不可分別是故無生住滅
亦爾生住滅空故有爲法空有爲法空故無
爲法亦空因有爲故有無爲有爲無爲法
空故一切法皆空問曰汝説三相復有三
相是故無窮生不應是有爲者今當説
　　　　生生之所生　生於彼本生　　　　
　　　　本生之所生　還生於生生
法生時通自體七法共生一法二生三住
四滅五生生六住住七滅滅是七法中本
生除自體能生六法生生能生本生本生
還生生生是故三相雖是有爲而非無窮
住滅亦如是答曰
　　　　若謂是生生　還能生本生　　　　
　　　　生生從本生　何能生本生
若謂生生能生本生本生不生生生生生
何能生本生
　　　　若謂是本生　能生彼生生　　　　
　　　　本生從彼生　何能生生生
若謂本生能生生生生生生已還生本生
是事不然何以故生生法應生本生是故
名生生而本生實自未生云何能生生生
若謂生生生時能生本生者是事亦不然
何以故
　　　　是生生生時　或能生本生　　　　
　　　　生生尚未生　何能生本生
是生生生時或能生本生而是生生自體未
生不能生本生若謂是生生生時能自生
亦生彼如燈然時能自照亦照彼是事不
然何以故
　　　　燈中自無闇　住處亦無闇　　　　
　　　　破闇乃名照　燈爲何所照
燈體自無闇明所住處亦無闇若燈中無
闇住處亦無闇云何言燈自照亦能照彼
破闇故名爲照燈不自破闇亦不破彼
闇是故燈不自照亦不照彼是故汝先説
燈自照亦照彼生亦如是自生亦生彼者
是事不然問曰若燈然時能破闇是故燈
中無闇住處亦無闇答曰
　　　　云何燈然時　而能破於闇　　　　
　　　　此燈初然時　不能及於闇
若燈然時不能到闇若不到闇不應言
破闇復次
　　　　燈若不及闇　而能破闇者　　　　
　　　　燈在於此間　則破一切闇
若謂燈雖不到闇而力能破闇者此處然
燈應破一切世間闇倶不及故而實此間
然燈不能破一切世間闇是故汝説燈
雖不及闇而力能破闇者是事不然復
次
　　　　若燈能自照　亦能照於彼　　　　
　　　　闇亦應如是　自蔽亦蔽彼
若謂燈能自照亦照彼闇與燈相違亦應
自蔽亦蔽彼若闇與燈相違不能自蔽
亦不蔽彼而言燈能自照亦照彼者是事
不然是故汝喩非也如生能自生亦生彼
者今當更説
　　　　此生若未生　云何能自生　　　　
　　　　若生已自生　已生何用生
此生未生時應若生已生若未生生若未
生而生未生名未有云何能自生若謂生
已而生生已即是生何須更生生已更無
生作已更無作是故生不自生若生不自
生云何生彼汝説自生亦生彼是事不然
住滅亦如是是故生住滅是有爲相是事不
然生住滅有爲相不成故有爲法空有爲
法空故無爲法亦空何以故滅有爲名無
爲涅槃是故涅槃亦空復次無生無住無
滅名無爲相無生住滅則無法無法不
應作相若謂無相是涅槃相是事不然若
無相是涅槃相以何相故知是無相若
以有相知是無相云何名無相若以無相
知是無相無相是無無則不可知若謂如
衆衣皆有相唯一衣無相正以無相爲相
故人言取無相衣如是可知無相衣可
取如是生住滅是有爲相無生住滅處當
知是無爲相是故無相是涅槃者是事不
然何以故生住滅種種因縁皆空不得有
有爲相云何因此知無爲汝得何有爲決
定相知無相處是無爲是故汝説衆相衣
中無相衣喩涅槃無相者是事不然又衣
喩後第五門中廣説是故有爲法皆空有爲
法空故無爲法亦空有爲無爲法空故我亦
空三事空故一切法皆空
　　觀有相無相門第五
復次一切法空何以故
　　　　有相相不相　無相亦不相　　　　
　　　　離彼相不相　相爲何所相
有相事中相不相何以故若法先有相更
何用相爲復次若有相事中相得相者則
有二相過一者先有相二者相來相是相
是故有相事中相無所相無相事中相亦
無所相何法名無相而以有相相如象有
雙牙垂一鼻頭有三隆耳如箕脊如彎
弓腹大而垂尾端有毛四脚麁圓是爲象
相若離是相更無有象可以相相如馬
竪耳垂𩭤四脚同蹄尾通有毛若離是相
更無有馬可以相相如是有相中相無所
相無相中相亦無所相離有相無相更無
第三法可以相相是故相無所相相無所
相故可相法亦不成何以故以相故知是
事名可相以是因縁故相可相倶空相可
相空故萬物亦空何以故離相可相更無
有物物無故非物亦無以物滅故名無物
若無物者何所滅故名爲無物物無物空
故一切有爲法皆空有爲法空故無爲法亦
空有爲無爲空故我亦空
　　觀一異門第六
復次一切法空何以故
　　　　相及與可相　一異不可得　　　　
　　　　若無有一異　是二云何成
是相可相若一不可得異亦不可得若一異
不可得是二則不成是故相可相皆空相可
相空故一切法皆空問曰相可相常成何故
不成汝説相可相一異不可得今當説凡
物或相即是可相或相異可相或少分是相
餘是可相如識相是識離所用識更無識
如受相是受離所用受更無受如是等相
即是可相如佛説滅愛名涅槃愛是有爲
有漏法滅是無爲無漏法如信者有三相
樂親近善人樂欲聽法樂行布施是三事
身口業故色陰所攝信是心數法故行陰所
攝是名相與可相異如正見是道相於道
是少分又生住滅是有爲相於有爲法是少
分如是於可相中少分名相是故或相即
可相或相異可相或可相少分爲相汝言
一異不成故相可相不成者是事不然答
曰汝説或相是可相如識等是事不然何
以故以相故可知名可相所用者名爲相
凡物不能自知如指不能自觸如眼
不能自見是故汝説識即是相可相是事
不然復次若相即是可相者不應分別是
相是可相若分別是相是可相者不應言
相即是可相復次若相即是可相者因果則
一何以故相是因可相是果是二則一而實
不一是故相即是可相是事不然汝説相
異可相者是亦不然汝説滅愛是涅槃相
不説愛是涅槃相若説愛是涅槃相應言
相可相異若言滅愛是涅槃相者則不得
言相可相異又汝説信者有三相倶不
異信若無信則無此三事是故不得相
可相異又相可相異者相更復應有相則
爲無窮是事不然是故相可相不得異
問曰如燈能自照亦能照彼如是相能自
相亦能相彼答曰汝説燈喩三有爲相中
已破又自違先説汝上言相可相異而今
言相自能相亦能相彼是事不然又汝説
可相中少分是相者是事不然何以故此
義或在一中或在異中一異義先已破故
當知少分相亦破如是種種因縁相可相一
不可得異不可得更無第三法成相可相是
故相可相倶空是二空故一切法皆空
　　觀有無門第七
復次一切法空何以故有無一時不可得非
一時亦不可得如説
　　　　有無一時無　離無有亦無　　　　
　　　　不離無有有　有則應常無
有無性相違一法中不應共有如生時無
死死時無生是事中論中已説若謂離無
有有無過者是事不然何以故離無云何
有有如先説法生時通自體七法共生
如阿毘曇中説有與無常共生無常是滅相
故名無是故離無有則不生若不離無
常有有生者有則常無若有常無者初無
有住常是壞故而實有住是故有不常無
若離無常有有生者是亦不然何以故
離無常有實不生問曰有生時已有無常
而未發滅時乃發壞是有如是生住滅老
得皆待時而發有起時生爲用令有生
生滅中間住爲用持是有滅時無常爲用
滅是有老變生至住變住至滅無常則壞
得常令四事成就是故法雖與無常共
生有非常無答曰汝説無常是滅相與有
共生生時有應壞壞時有應生復次生
滅倶無何以故滅時不應有生生時不
應有滅生滅相違故復次汝法無常與住
共生有壞時應無住若住則無壞何以故
住壞相違故老時無住住時無老是故汝説
生住滅老無常得本來共生是則錯亂何以
故是有若與無常共生無常是壞相凡物
生時無壞相住時亦無壞相爾時非是無
無常相耶如能識故名識不能識則無
識相能受故名受不能受則無受相能
念故名念不能念則無念相起是生相
不起則非生相攝持是住相不攝持則非
住相轉變是老相不轉變則非老相壽命
滅是死相壽命不滅則非死相如是壞是
無常相離壞非無常相若生住時雖有無
常不能壞有後能壞有者何用共生爲
如是應隨有壞時乃有無常是故無常雖
共生後乃壞有者是事不然如是有無共
不成不共亦不成是故有無空有無空故
一切有爲空一切有爲空故無爲亦空有爲
無爲空故衆生亦空
　　觀性門第八
復次一切法空何以故諸法無性故如説
　　　　見有變異相　諸法無有性　　　　
　　　　無性法亦無　諸法皆空故
諸法若有性則不應變異而見一切法皆
變異是故當知諸法無性復次若諸法有定
性則不應從衆縁生若性從衆縁生者
性即是作法不作法不因待他名爲性是
故一切法空問曰若一切法空則無生無
滅若無生滅則無苦諦若無苦諦則無集
諦若無苦集諦則無滅諦若無苦滅則無
至苦滅道若諸法空無性則無四聖諦無
四聖諦故亦無四沙門果無四沙門果故
則無賢聖是事無故佛法僧亦無世間法皆
亦無是事不然是故諸法不應盡空答曰
有二諦一世諦二第一義諦因世諦得説
第一義諦若不因世諦則不得説第一義
諦若不得第一義諦則不得涅槃若人不
知二諦則不知自利他利共利如是若知
世諦則知第一義諦知第一義諦則知世
諦汝今聞説世諦謂是第一義諦是故墮
在失處諸佛因縁法名爲甚深第一義是因
縁法無自性故我説是空若諸法不從衆
縁生則應各有定性五陰不應有生滅相
五陰不生不滅即無無常若無無常則無
苦聖諦若無苦聖諦則無因縁生法集聖
諦諸法若有定性則無苦滅聖諦何以故
性無變異故若無苦滅聖諦則無至苦滅
道是故若人不受空則無四聖諦若無四
聖諦則無得四聖諦若無得四聖諦則無
知苦斷集證滅修道是事無故則無四沙門
果無四沙門果故則無得向者若無得向
者則無佛破因縁法故則無法以無果
故則無僧若無佛法僧則無三寶若無三
寶則壞世俗法此則不然是故一切法空
復次若諸法有定性則無生無滅無罪無
福無罪福果報世間常是一相是故當知
諸法無性若謂諸法無自性從他性有者
是亦不然何以故若無自性云何從他性
有因自性有他性故又他性即亦是自性
何以故他性即是他自性故若自性不成他
性亦不成若自性他性不成離自性他性
何處更有法若有不成無亦不成是故今
推求無自性無他性無有無無故一切有
爲法空有爲法空故無爲法亦空有爲無爲
尚空何況我耶
　　觀因果門第九
復次一切法空何以故諸法自無性亦不
從餘處來如説
　　　　果於衆縁中　畢竟不可得　　　　
　　　　亦不餘處來　云何而有果
衆縁若一一中若和合中倶無果如先説
又是果不從餘處來若餘處來者則不從
因縁生亦無衆縁和合功若果衆縁中無
亦不從餘處來者是即爲空果空故一切
有爲法空有爲法空故無爲法亦空有爲無
爲尚空何況我耶
　　觀作者門第十
復次一切法空何以故自作他作共作無因
作不可得故如説
　　　　自作及他作　共作無因作　　　　
　　　　如是不可得　是則無有苦
苦自作不然何以故若自作即自作其體
不得以是事即作是事如識不能自識
指不能自觸是故不得言自作他作亦不
然他何能作苦問曰衆縁名爲他衆縁作
苦故名爲他作云何言不從他作答曰
若衆縁名爲他者苦則是衆縁作是苦從衆
縁生則是衆縁性若即是衆縁性云何名
爲他如泥瓶泥不名爲他又如金釧金
不名爲他苦亦如是從衆縁生故衆縁不
得名爲他復次是衆縁亦不自性有故不
得自在是故不得言從衆縁生果如中
論中説
　　　　果從衆縁生　是縁不自在　　　　
　　　　若縁不自在　云何縁生果
如是苦不得從他作自作他作亦不然
有二過故若説自作苦他作苦則有自作
他作過是故共作苦亦不然若苦無因生
亦不然有無量過故如經説裸形迦葉
問佛苦自作耶佛默然不答世尊若苦不
自作者是他作耶佛亦不答世尊若爾者
苦自作他作耶佛亦不答世尊若爾者苦
無因無縁作耶佛亦不答如是四問佛皆
不答者當知苦則是空問曰佛説是經
不説苦是空隨可度衆生故作是説是裸
形迦葉謂人是苦因有我者説好醜皆神所
作神常清淨無有苦惱所知所解悉皆是
神神作好醜苦樂還受種種身以是邪見
故問佛苦自作耶是故佛不答苦實非是
我作若我是苦因因我生苦我即無常何
以故若法是因及從因生法皆亦無常若我
無常則罪福果報皆悉斷滅修梵行福報是
亦應空若我是苦因則無解脱何以故我若
作苦離苦無我能作苦者以無身故若無
身而能作苦者得解脱者亦應是苦如是
則無解脱而實有解脱是故苦自作不然
他作苦亦不然離苦何有人而作苦與他
復次若他作苦者則爲是自在天作如此
邪見問故佛亦不答而實不從自在天作
何以故性相違故如牛子還是牛若萬物
從自在天生皆應似自在天是其子故復
次若自在天作衆生者不應以苦與子是
故不應言自在天作苦問曰衆生從自在
天生苦樂亦從自在所生以不識樂因
故與其苦答曰若衆生是自在天子者唯
應以樂遮苦不應與苦亦應但供養自
在天則滅苦得樂而實不爾但自行苦樂
因縁而自受報非自在天作復次彼若自
在者不應有所須有所須自作不名自
在若無所須何用變化作萬物如小兒
戲復次若自在作衆生者誰復作是自在
若自在自作則不然如物不能自作若
更有作者則不名自在復次若自在是作
者則於作中無有障礙念即能作如自
在經説自在欲作萬物行諸苦行即生諸
腹行蟲復行苦行生諸飛鳥復行苦行
生諸人天若行苦行初生毒蟲次生飛
鳥後生人天當知衆生從業因縁生不
從苦行有復次若自在作萬物者爲住何
處而作萬物是住處爲是自在作爲是他
作若自在作者爲住何處作若住餘處
作餘處復誰作如是則無窮若他作者則
有二自在是事不然是故世間萬物非
自在所作復次若自在作者何故苦行供養
於他欲令歡喜從求所願若苦行求他
當知不自在復次若自在作萬物初作便定
不應有變馬則常馬人則常人而今隨業
有變當知非自在所作復次若自在所
作者即無罪福善惡好醜皆從自在作故
而實有罪福是故非自在所作復次若衆生
從自在生者皆應敬愛如子愛父而實
不爾有憎有愛是故當知非自在所作復
次若自在作者何故不盡作樂人盡作苦
人而有苦者樂者當知從憎愛生故不自
在不自在故非自在所作復次若自在作
者衆生皆不應有所作而衆生方便各有
所作是故當知非自在所作復次若自在
作者善惡苦樂事不作而自來如是壞世
間法持戒修梵行皆無所益而實不爾是
故當知非自在所作復次若福業因縁故
於衆生中大餘衆生行福業者亦復應大
何以貴自在若無因縁而自在者一切衆
生亦應自在而實不爾當知非自在所
作若自在從他而得則他復從他如是則
無窮無窮則無因如是等種種因縁當知
萬物非自在生亦無有自在如是邪見問
他作故佛亦不答共作亦不然有二過
故衆因縁和合生故不從無因生佛亦
不答是故此經但破四種邪見不説苦爲
空答曰佛雖如是説從衆因縁生苦破
四種邪見即是説空説苦從衆因縁生
即是説空義何以故若從衆因縁生則無
自性無自性即是空如苦空當知有爲無
爲及衆生一切皆空
　　觀三時門第十一
復次一切法空何以故因與有因法前時後
時一時生不可得故如説
　　　　若法先後共　是皆不成者　　　　
　　　　是法從因生　云何當有成
先因後有因是事不然何以故若先因後從
因生者先因時則無有因與誰爲因若先
有因後因者無因時有因已成何用因爲
若因有因一時是亦無因如牛角一時生左
右不相因如是因非是果因果非是因果
一時生故是故三時因果皆不可得問曰汝
破因果法三時中亦不成若先有破後有
可破則未有可破是破破誰若先有可破
而後有破可破已成何用破爲若破可破
一時是亦無因如牛角一時生左右不相
因故如是破不因可破可破不因破答
曰汝破可破中亦有是過若諸法空則無破
無可破我今説空則成我所説若我説破
可破定有者應作是難我不説破可破
定有故不應作是難問曰眼見先時因
如陶師作瓶亦有後時因如因弟子有
師如教化弟子已後時識知是弟子亦有
一時因如燈與明若説前時因後時因一
時因不可得是事不然答曰如陶師作瓶
是喩不然何以故若未有瓶陶師與誰作
因如陶師一切前因皆不可得後時因亦
如是不可得若未有弟子誰爲是師是故
後時因亦不可得若説一時因如燈明是亦
同疑因燈明一時生云何相因如是因縁
空故當知一切有爲法無爲法衆生皆空
　　觀生門第十二
復次一切法空何以故生不生生時不可得
故今生已不生不生亦不生生時亦不生
如説
　　　　生果則不生　不生亦不生　　　　
　　　　離是生不生　生時亦不生
生名果起出未生名未起未出未有生時
名始起未成是中生果不生者是生生已
不生何以故有無窮過故作已更作故若
生生已生第二生第二生生已生第三生第
三生生已生第四生如初生生已有第二
生如是生則無窮是事不然是故生不生
復次若謂生生已生所用生生是生不生
而生是事不然何以故初生不生而生是
則二種生生已而生不生而生故汝先定
説而今不定如作已不應作燒已不應燒
證已不應證如是生已不應更生是故生
法不生不生法亦不生何以故不與生合
故又一切不生有生過故若不生法生
則離生有生是則不生若離生有生
則離作有作離去有去離食有食如是
則壞世俗法是事不然是故不生法不生
復次若不生法生一切不生法皆應生一切
凡夫未生阿耨多羅三藐三菩提皆應生
不壞法阿羅漢煩惱不生而生兎馬等角不
生而生是事不然是故不應説不生而生
問曰不生而生者如有因縁和合時方作
者方便具足是則不生而生非一切不生
而生是故不應以一切不生而生爲難答
曰若法生時方作者方便衆縁和合生是
中先定有不生先無亦不生又有無亦不
生是三種求生不可得如先説是故不生
法不生生時亦不生何以故有生生過不
生而生過故生時法生分不生如先説未生
分亦不生如前説復次若離生有生時則
應生時生而實離生無生時是故生時亦
不生復次若人説生時生則有二生一以
生時爲生二以生時生無有二法云何
言有二生是故生時亦不生復次未有生
無生時生於何處行生若無行處則無生
時生是故生時亦不生如是生不生生時
皆不成生法不成故無生住滅亦如是生
住滅不成故則有爲法亦不成有爲法不
成故無爲法亦不成有爲無爲法不成故
衆生亦不成是故當知一切法無生畢竟
空寂故
十二門論一卷