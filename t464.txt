文殊師利問菩提經一名伽耶山頂經
　姚秦龜茲三藏鳩摩羅什譯　
如是我聞一時佛初得道在摩伽陀國伽耶
山祠與大比丘衆千人倶其先悉是編髮
仙人皆阿羅漢所作已辦心得自在逮得己
利盡諸有結正智解脱菩薩萬人皆從十方
世界來集有大威徳皆得諸忍諸陀羅尼諸
深三昧具諸神通文殊師利菩薩觀世音
菩薩大勢至菩薩香象菩薩勇施菩薩
隨智行菩薩以爲上首如是等菩薩大衆百
千萬億其數無量并諸天龍夜叉乾闥婆阿
修羅迦樓羅緊那羅摩睺羅伽人非人等大衆
圍繞爾時世尊入諸佛甚深三昧如實諦觀
諸法性相而作是念我得阿耨多羅三藐三
菩提得一切智慧除諸重擔度三有險道滅
無明得眞明拔邪箭斷渇愛成法船撃法鼓
吹法䗍建法幢轉生死種示涅槃性閉塞邪
道開於正路離諸惡業示于福田我今當觀
誰得阿耨多羅三藐三菩提爲以身得爲
以心得若以身得身則無知無作如草木
瓦石四大所造從父母生以衣服飮食臥具
澡浴而得存立必歸敗壞無常磨滅而是菩
提但有名字世俗故説無形無色無定無相
無向無入無道過諸言説出於三界無見無
聞無覺無知亦無所得亦無戲論無問無示
無有文字無語言道若以心得心從衆縁
生衆縁生故空如幻無處無相無性亦無所
有於是中得菩提者所用法得阿耨多羅三
藐三菩提是法皆空但有名字以世俗故而
有言説是皆憶想分別實無所有無有根本
亦無體相無受無著無染無離一相所謂無
相是故於此法中無有得者無所用法亦
無菩提如是通達是則名爲阿耨多羅三
藐三菩提爾時文殊師利法王子在大會
中立佛右面執大寶蓋以覆佛上時文殊師
利默知世尊所念如是即白佛言世尊若
菩提如是相者善男子善女人云何發心佛
告文殊師利善男子善女人當隨菩提相而
發其心世尊菩提相者當云何説佛告文
殊師利菩提相者出於三界過世俗法語
言道斷滅諸發無發是發菩提文殊師利
是故菩薩應滅諸發發菩提心無發是發菩
提發菩提心者如如法性相如實際無
分別不縁身心是發菩提不著諸法不増
不減不異不一是發菩提如鏡中像如熱
時焔如影如響如水中月應當如是發菩提
心
爾時會中有天子名月淨光徳得阿惟越致
問文殊師利法王子言菩薩縁何事故行菩
薩道文殊師利言汝可以此問於世尊
佛即告文殊師利汝答月淨光徳天子所問
行法文殊師利謂天子言汝可善聽我今
當説天子當知諸菩薩道以大悲爲本縁於
衆生天子言菩薩大悲以何爲本文殊師
利言以直心爲本又問直心以何爲本
答言於一切衆生等心爲本又問等心
以何爲本答言無別異行爲本又問無別
異行以何爲本答言以深淨心爲本又
問深淨心以何爲本答言以阿耨多羅三
藐三菩提心爲本又問阿耨多羅三藐三菩
提心以何爲本答言以六波羅蜜爲本又
問六波羅蜜以何爲本答言方便慧爲本
又問方便慧以何爲本答言不放逸爲本
又問不放逸以何爲本答言三善行爲本
又問三善行以何爲本答言以十善業道爲
本又問十善業道以何爲本答言以攝六根
爲本又問攝六根以何爲本答言以正憶念
爲本又問正憶念以何爲本答言以正觀
爲本又問正觀以何爲本答言以堅念不
忘爲本
天子言文殊師利菩薩有幾心能攝因能攝
果文殊師利言天子諸菩薩有四心能攝因
能攝果何等爲四一者初發心二者行道
心三者不退轉心四者一生補處心初發心
爲行道心作因縁行道心爲不退轉心作因
縁不退轉心爲一生補處心作因縁
復次天子當知初發心如種穀田中行道心
如穀子増長不退轉心如華果始成補處心
如花果有用又初發心如車匠集材行道心
如釿治材木不退轉心如安施材木一生
補處心如車成運致又初發心如月新生行
道心如月五日不退轉心如月十日一生補
處心如月十四日如來智慧如月十五日又
初發心能過聲聞地行道心能過辟支佛地
不退轉心能過不定地一生補處心安住定
地又初發心如學初章行道心如學第二章
不退轉心如能以章爲用一生補處心如通
達深經又初發心從因生行道心從智生
不退轉心從斷生補處心從果生又初發心
因勢力行道心智勢力不退轉心斷勢力
補處心果勢力又初發心如病者求藥行
道心如分別藥不退轉心如病服藥補處心
如病得差又初發心法王家生行道心學
法王法不退轉心能具足學法王法補處心
學法王法能得自在
爾時大衆中有天子名定光明主不退轉於
阿耨多羅三藐三菩提定光明主天子語文
殊師利法王子言何等是菩薩摩訶薩略道
以是略道疾得阿耨多羅三藐三菩提文殊
師利言天子菩薩摩訶薩略道有二以是
略道疾得阿耨多羅三藐三菩提何等爲二
一者方便二者慧攝善法名爲方便分
散諸法名爲慧又方便名爲隨衆生行慧名
不轉一切法相方便名待應衆生心慧名不
待一切法方便名和合諸法慧名捨離諸法
方便名起因縁慧名滅因縁方便名知分別
諸法慧名不分別法性方便名莊嚴佛土
慧名莊嚴佛土無所分別方便名知衆生諸
根利鈍慧名不得衆生方便名能至道場
慧名能得一切佛法天子當知菩薩摩訶薩
復有二道以是二道疾得阿耨多羅三藐三
菩提何等爲二一者助道二者斷道助道
者五波羅蜜斷道者般若波羅蜜復有二
道何等爲二一者有繋道二者無繋道有繋
道者五波羅蜜無繋道者般若波羅蜜復
有二道一者有量道二者無量道有量道者
取相分別無量道者不取相分別復有二道
一者智道二者斷道智道者初地至七地
斷道者八地至十地
爾時會中有菩薩名隨智勇行問文殊師利
法王子言何謂爲菩薩義何謂爲菩薩智文
殊師利言善男子義名無用智名有用何謂
義名無用義是無爲無爲法於法無用非用
又義者非染相非離相是義於法無用非用
又義不増不減於法無用非用天子何謂爲
智智是忍道是心所用非無用是故智名有
用非無用智功歸於斷是故智名有用非
無用智名善知五陰十二入十八界十二因
縁是處非處是故智名有用非無用
復次天子諸菩薩有十智何等爲十一者
因智二者果智三者義智四者方便智五者
慧智六者攝智七者波羅蜜智八者大悲智
九者成就衆生智十者不著一切法智
復次天子諸菩薩有十發何等爲十一者身
發欲令衆生身業清淨故二者口發欲令衆
生口業清淨故三者意發欲令衆生意業清
淨故四者内發一切内物不貪著故五者
外發欲令衆生住正行故六者智發具足
佛智故七者慈發念一切功徳莊嚴故八
者衆生成熟發守護智慧藥故九者有爲
智發具足定聚故十者無爲智發心不著
三界故
復次天子諸菩薩有十行何等爲十一者
波羅蜜行二者攝行三者慧行四者方便
行五者大悲行六者求助慧法行七者求
智法行八者心清淨行九者觀諸諦行十
者一切所愛無貪著行
復次天子諸菩薩復有十思惟盡何等爲
十一者思惟事盡二者思惟受盡三者思
惟法盡四者思惟煩惱盡五者思惟見盡六
者思惟邪盡七者思惟愛盡八者思惟
不著盡九者思惟結使盡十者思惟著道
場行盡
復次天子諸菩薩復有十治法何等爲十
一者治慳貪心雨布施雨故二者治破戒心
三法清淨故三者治瞋恚心修行慈忍故四
者治懈怠心求佛法無厭故五者治不善覺
觀心得禪定解脱自在故六者治愚癡心生
助決定般若波羅蜜法故七者治諸煩惱心
生助道法故八者治顛倒道心修助四諦法
故九者治心時非時自在行故十者治我觀
無我法故
復次天子諸菩薩復有十善地何等爲十
一者身善離身三惡故二者口善離口四惡
故三者意善離心三惡故四者内善不著
見身故五者外善不著一切法故六者不
著助智善不貪助道法故七者不自高善思
惟聖道性故八者除身善修集般若波羅蜜
故九者離倒善不誑一切衆生故十者不
惜身命善以大悲化衆生故
復次天子諸菩薩貴隨法行者能得菩提非
不貴隨法行隨法行者如説能行不隨法行
者但有言説不能如所説行
復次天子諸菩薩復有二隨法行何等爲二
一者行道二者行斷復有二隨法行何等爲
二一者身自修行善二者教化衆生復有
二隨法行何等爲二一者行智行二者不
行智行復有二隨法行何等爲二一者善
分別諸地二者不分別地非地復有二隨法
行何等爲二一者知諸地過而能轉進二
者善知具足從一地至一地復有二隨法行
何等爲二一者善知聲聞辟支佛道二者善
知佛道不退轉行爾時佛讃文殊師利法
王子言善哉善哉汝能爲諸菩薩摩訶薩説
本業道誠如所説説是法時十千菩薩得無
生法忍文殊師利法王子一切世間天人阿
修羅聞佛所説歡喜信受
文殊師利問菩提經