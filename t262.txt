妙法蓮華經卷第一
　後秦龜茲國三藏法師
鳩摩羅什奉　詔譯　
　　序品第一
如是我聞一時佛住王舍城耆闍崛山中
與大比丘衆萬二千人倶皆是阿羅漢諸漏
已盡無復煩惱逮得己利盡諸有結心得
自在其名曰阿若憍陳如摩訶迦葉優
樓頻螺迦葉迦耶迦葉那提迦葉舍利
弗大目揵連摩訶迦旃延阿㝹樓馱劫
賓那憍梵波提離婆多畢陵伽婆蹉薄
拘羅摩訶拘絺羅難陀孫陀羅難陀富
樓那彌多羅尼子須菩提阿難羅睺羅
如是衆所知識大阿羅漢等復有學無學
二千人摩訶波闍波提比丘尼與眷屬六
千人倶羅睺羅母耶輸陀羅比丘尼亦
與眷屬倶菩薩摩訶薩八萬人皆於阿耨
多羅三藐三菩提不退轉皆得陀羅尼樂
説辯才轉不退轉法輪供養無量百千諸
佛於諸佛所殖衆徳本常爲諸佛之所
稱歎以慈修身善入佛慧通達大智到於
彼岸名稱普聞無量世界能度無數百千衆
生其名曰文殊師利菩薩觀世音菩薩
得大勢菩薩常精進菩薩不休息菩薩
寶掌菩薩藥王菩薩勇施菩薩寶月菩
薩月光菩薩滿月菩薩大力菩薩無
量力菩薩越三界菩薩跋陀婆羅菩薩
彌勒菩薩寶積菩薩導師菩薩如是等
菩薩摩訶薩八萬人倶
爾時釋提桓因與其眷屬二萬天子倶復
有名月天子普香天子寶光天子四大天
王與其眷屬萬天子倶自在天子大自在
天子與其眷屬三萬天子倶娑婆世界主
梵天王尸棄大梵光明大梵等與其眷
屬萬二千天子倶有八龍王難陀龍王
跋難陀龍王娑伽羅龍王和脩吉龍王
徳叉迦龍王阿那婆達多龍王摩那斯
龍王優鉢羅龍王等各與若干百千眷屬
倶有四緊那羅王法緊那羅王妙法緊那
羅王大法緊那羅王持法緊那羅王各與若
干百千眷屬倶有四乾闥婆王樂乾闥
婆王樂音乾闥婆王美乾闥婆王美音乾
闥婆王各與若干百千眷屬倶有四阿修
羅王婆稚阿修羅王佉羅騫馱阿修羅王
毘摩質多羅阿修羅王羅睺阿修羅王各
與若干百千眷屬倶有四迦樓羅王大
威徳迦樓羅王大身迦樓羅王大滿迦樓
羅王如意迦樓羅王各與若干百千眷屬
倶韋提希子阿闍世王與若干百千眷屬
倶各禮佛足退坐一面
爾時世尊四衆圍遶供養恭敬尊重讃歎爲
諸菩薩説大乘經名無量義教菩薩法佛
所護念佛説此經已結加趺坐入於無
量義處三昧身心不動是時天雨曼陀羅
華摩訶曼陀羅華曼殊沙華摩訶曼殊沙華
而散佛上及諸大衆普佛世界六種震動爾
時會中比丘比丘尼優婆塞優婆夷天龍夜
叉乾闥婆阿修羅迦樓羅緊那羅摩睺羅伽人
非人及諸小王轉輪聖王是諸大衆得未曾
有歡喜合掌一心觀佛爾時佛放眉間白
毫相光照東方萬八千世界靡不周遍下
至阿鼻地獄上至阿迦尼吒天於此世界
盡見彼土六趣衆生又見彼土現在諸佛
及聞諸佛所説經法并見彼諸比丘比丘尼
優婆塞優婆夷諸修行得道者復見諸菩薩
摩訶薩種種因縁種種信解種種相貌行菩
薩道復見諸佛般涅槃者復見諸佛般涅槃
後以佛舍利起七寶塔爾時彌勒菩薩作
是念今者世尊現神變相以何因縁而有
此瑞今佛世尊入于三昧是不可思議現希
有事當以問誰誰能答者復作此念是
文殊師利法王之子已曾親近供養過去無
量諸佛必應見此希有之相我今當問爾
時比丘比丘尼優婆塞優婆夷及諸天龍鬼
神等咸作此念是佛光明神通之相今當問
誰爾時彌勒菩薩欲自決疑又觀四衆比
丘比丘尼優婆塞優婆夷及諸天龍鬼神等
衆會之心而問文殊師利言以何因縁而
有此瑞神通之相放大光明照于東方萬
八千土悉見彼佛國界莊嚴於是彌勒菩
薩欲重宣此義以偈問曰
　　　　文殊師利　導師何故　眉間白毫　　　　
　　　　大光普照　雨曼陀羅　曼殊沙華　　　　
　　　　栴檀香風　悦可衆心　以是因縁　　　　
　　　　地皆嚴淨　而此世界　六種震動　　　　
　　　　時四部衆　咸皆歡喜　身意快然　　　　
　　　　得未曾有　眉間光明　照于東方　　　　
　　　　萬八千土　皆如金色　從阿鼻獄　　　　
　　　　上至有頂　諸世界中　六道衆生　　　　
　　　　生死所趣　善惡業縁　受報好醜　　　　
　　　　於此悉見　又覩諸佛　聖主師子　　　　
　　　　演説經典　微妙第一　其聲清淨　　　　
　　　　出柔軟音　教諸菩薩　無數億萬　　　　
　　　　梵音深妙　令人樂聞　各於世界　　　　
　　　　講説正法　種種因縁　以無量喩　　　　
　　　　照明佛法　開悟衆生　若人遭苦　　　　






　　　　厭老病死　爲説涅槃　盡諸苦際　　　　
　　　　若人有福　曾供養佛　志求勝法　　　　
　　　　爲説縁覺　若有佛子　修種種行　　　　
　　　　求無上慧　爲説淨道　文殊師利　　　　
　　　　我住於此　見聞若斯　及千億事　　　　
　　　　如是衆多　今當略説　我見彼土　　　　
　　　　恒沙菩薩　種種因縁　而求佛道　　　　
　　　　或有行施　金銀珊瑚　眞珠摩尼　　　　
　　　　車𤦲馬腦　金剛諸珍　奴婢車乘　　　　
　　　　寶飾輦輿　歡喜布施　迴向佛道　　　　
　　　　願得是乘　三界第一　諸佛所歎　　　　
　　　　或有菩薩　駟馬寶車　欄楯華蓋　　　　
　　　　軒飾布施　復見菩薩　身肉手足　　　　
　　　　及妻子施　求無上道　又見菩薩　　　　
　　　　頭目身體　欣樂施與　求佛智慧　　　　
　　　　文殊師利　我見諸王　往詣佛所　　　　
　　　　問無上道　便捨樂土　宮殿臣妾　　　　
　　　　剃除鬚髮　而被法服　或見菩薩　　　　
　　　　而作比丘　獨處閑靜　樂誦經典　　　　
　　　　又見菩薩　勇猛精進　入於深山　　　　
　　　　思惟佛道　又見離欲　常處空閑　　　　
　　　　深修禪定　得五神通　又見菩薩　　　　
　　　　安禪合掌　以千萬偈　讃諸法王　　　　
　　　　復見菩薩　智深志固　能問諸佛　　　　
　　　　聞悉受持　又見佛子　定慧具足　　　　
　　　　以無量喩　爲衆講法　欣樂説法　　　　
　　　　化諸菩薩　破魔兵衆　而撃法鼓　　　　
　　　　又見菩薩　寂然宴默　天龍恭敬　　　　
　　　　不以爲喜　又見菩薩　處林放光　　　　
　　　　濟地獄苦　令入佛道　又見佛子　　　　
　　　　未甞睡眠　經行林中　懃求佛道　　　　
　　　　又見具戒　威儀無缺　淨如寶珠　　　　
　　　　以求佛道　又見佛子　住忍辱力　　　　
　　　　増上慢人　惡罵捶打　皆悉能忍　　　　
　　　　以求佛道　又見菩薩　離諸戲笑　　　　
　　　　及癡眷屬　親近智者　一心除亂　　　　
　　　　攝念山林　億千萬歳　以求佛道　　　　
　　　　或見菩薩　餚饍飮食　百種湯藥　　　　
　　　　施佛及僧　名衣上服　價直千萬　　　　
　　　　或無價衣　施佛及僧　千萬億種　　　　
　　　　栴檀寶舍　衆妙臥具　施佛及僧　　　　
　　　　清淨園林　華菓茂盛　流泉浴池　　　　
　　　　施佛及僧　如是等施　種果微妙　　　　
　　　　歡喜無厭　求無上道　或有菩薩　　　　
　　　　説寂滅法　種種教詔　無數衆生　　　　
　　　　或見菩薩　觀諸法性　無有二相　　　　
　　　　猶如虚空　又見佛子　心無所著　　　　
　　　　以此妙慧　求無上道　文殊師利　　　　
　　　　又有菩薩　佛滅度後　供養舍利　　　　
　　　　又見佛子　造諸塔廟　無數恒沙　　　　
　　　　嚴飾國界　寶塔高妙　五千由旬　　　　
　　　　縱廣正等　二千由旬　一一塔廟　　　　
　　　　各千幢幡　珠交露幔　寶鈴和鳴　　　　
　　　　諸天龍神　人及非人　香華伎樂　　　　
　　　　常以供養　文殊師利　諸佛子等　　　　
　　　　爲供舍利　嚴飾塔廟　國界自然　　　　
　　　　殊特妙好　如天樹王　其華開敷　　　　
　　　　佛放一光　我及衆會　見此國界　　　　
　　　　種種殊妙　諸佛神力　智慧希有　　　　
　　　　放一淨光　照無量國　我等見此　　　　
　　　　得未曾有　佛子文殊　願決衆疑　　　　
　　　　四衆欣仰　瞻仁及我　世尊何故　　　　
　　　　放斯光明　佛子時答　決疑令喜　　　　
　　　　何所饒益　演斯光明　佛坐道場　　　　
　　　　所得妙法　爲欲説此　爲當授記　　　　
　　　　示諸佛土　衆寶嚴淨　及見諸佛　　　　
　　　　此非小縁　文殊當知　四衆龍神　　　　
　　　　瞻察仁者　爲説何等
爾時文殊師利語彌勒菩薩摩訶薩及諸大
士善男子等如我惟忖今佛世尊欲説大
法雨大法雨吹大法螺撃大法鼓演大法
義諸善男子我於過去諸佛曾見此瑞放
斯光已即説大法是故當知今佛現光亦
復如是欲令衆生咸得聞知一切世間難
信之法故現斯瑞諸善男子如過去無量
無邊不可思議阿僧祇劫爾時有佛號日
月燈明如來應供正遍知明行足善逝世間解
無上士調御丈夫天人師佛世尊演説正法
初善中善後善其義深遠其語巧妙純一
無雜具足清白梵行之相爲求聲聞者
説應四諦法度生老病死究竟涅槃爲求
辟支佛者説應十二因縁法爲諸菩薩説
應六波羅蜜令得阿耨多羅三藐三菩提
成一切種智次復有佛亦名日月燈明
次復有佛亦名日月燈明如是二萬佛皆
同一字號日月燈明又同一姓姓頗羅
墮彌勒當知初佛後佛皆同一字名日月
燈明十號具足所可説法初中後善其最
後佛未出家時有八王子一名有意二名
善意三名無量意四名寶意五名増意
六名除疑意七名嚮意八名法意是八王
子威徳自在各領四天下是諸王子聞父
出家得阿耨多羅三藐三菩提悉捨王位亦
隨出家發大乘意常修梵行皆爲法師已
於千萬佛所殖諸善本是時日月燈明佛
説大乘經名無量義教菩薩法佛所護念
説是經已即於大衆中結加趺坐入於
無量義處三昧身心不動是時天雨曼陀
羅華摩訶曼陀羅華曼殊沙華摩訶曼殊沙
華而散佛上及諸大衆普佛世界六種震動
爾時會中比丘比丘尼優婆塞優婆夷天龍
夜叉乾闥婆阿修羅迦樓羅緊那羅摩睺羅伽
人非人及諸小王轉輪聖王等是諸大衆得
未曾有歡喜合掌一心觀佛
爾時如來放眉間白毫相光照東方萬八千
佛土靡不周遍如今所見是諸佛土彌
勒當知爾時會中有二十億菩薩樂欲聽
法是諸菩薩見此光明普照佛土得未曾
有欲知此光所爲因縁時有菩薩名曰
妙光有八百弟子是時日月燈明佛從三
昧起因妙光菩薩説大乘經名妙法蓮華
教菩薩法佛所護念六十小劫不起于座
時會聽者亦坐一處六十小劫身心不動
聽佛所説謂如食頃是時衆中無有一
人若身若心而生懈惓日月燈明佛於六
十小劫説是經已即於梵魔沙門婆羅門
及天人阿修羅衆中而宣此言如來於今
日中夜當入無餘涅槃時有菩薩名曰
徳藏日月燈明佛即授其記告諸比丘是
徳藏菩薩次當作佛號曰淨身多陀阿伽
度阿羅訶三藐三佛陀佛授記已便於中夜
入無餘涅槃佛滅度後妙光菩薩持妙法
蓮華經滿八十小劫爲人演説日月燈明
佛八子皆師妙光妙光教化令其堅固阿
耨多羅三藐三菩提是諸王子供養無量百
千萬億佛已皆成佛道其最後成佛者名曰
燃燈八百弟子中有一人號曰求名貪
著利養雖復讀誦衆經而不通利多所忘
失故號求名是人亦以種諸善根因縁
故得値無量百千萬億諸佛供養恭敬尊
重讃歎彌勒當知爾時妙光菩薩豈異人
乎我身是也求名菩薩汝身是也今見此
瑞與本無異是故惟忖今日如來當説大
乘經名妙法蓮華教菩薩法佛所護念爾時
文殊師利於大衆中欲重宣此義而説偈
言
　　　　我念過去世　無量無數劫　　　　
　　　　有佛人中尊　號日月燈明　　　　
　　　　世尊演説法　度無量衆生　　　　
　　　　無數億菩薩　令入佛智慧　　　　
　　　　佛未出家時　所生八王子　　　　
　　　　見大聖出家　亦隨修梵行　　　　
　　　　時佛説大乘　經名無量義　　　　
　　　　於諸大衆中　而爲廣分別　　　　
　　　　佛説此經已　即於法座上　　　　
　　　　加趺坐三昧　名無量義處　　　　
　　　　天雨曼陀華　天鼓自然鳴　　　　
　　　　諸天龍鬼神　供養人中尊　　　　
　　　　一切諸佛土　即時大震動　　　　
　　　　佛放眉間光　現諸希有事　　　　
　　　　此光照東方　萬八千佛土　　　　
　　　　示一切衆生　生死業報處　　　　
　　　　有見諸佛土　以衆寶莊嚴　　　　
　　　　琉璃頗梨色　斯由佛光照　　　　
　　　　及見諸天人　龍神夜叉衆　　　　
　　　　乾闥緊那羅　各供養其佛　　　　
　　　　又見諸如來　自然成佛道　　　　
　　　　身色如金山　端嚴甚微妙　　　　
　　　　如淨琉璃中　内現眞金像　　　　
　　　　世尊在大衆　敷演深法義　　　　
　　　　一一諸佛土　聲聞衆無數　　　　
　　　　因佛光所照　悉見彼大衆　　　　
　　　　或有諸比丘　在於山林中　　　　
　　　　精進持淨戒　猶如護明珠　　　　
　　　　又見諸菩薩　行施忍辱等　　　　
　　　　其數如恒沙　斯由佛光照　　　　
　　　　又見諸菩薩　深入諸禪定　　　　
　　　　身心寂不動　以求無上道　　　　
　　　　又見諸菩薩　知法寂滅相　　　　
　　　　各於其國土　説法求佛道　　　　
　　　　爾時四部衆　見日月燈佛　　　　
　　　　現大神通力　其心皆歡喜　　　　
　　　　各各自相問　是事何因縁　　　　
　　　　天人所奉尊　適從三昧起　　　　
　　　　讃妙光菩薩　汝爲世間眼　　　　
　　　　一切所歸信　能奉持法藏　　　　
　　　　如我所説法　唯汝能證知　　　　
　　　　世尊既讃歎　令妙光歡喜　　　　
　　　　説是法華經　滿六十小劫　　　　
　　　　不起於此座　所説上妙法　　　　
　　　　是妙光法師　悉皆能受持　　　　
　　　　佛説是法華　令衆歡喜已　　　　
　　　　尋即於是日　告於天人衆　　　　
　　　　諸法實相義　已爲汝等説　　　　
　　　　我今於中夜　當入於涅槃　　　　
　　　　汝一心精進　當離於放逸　　　　
　　　　諸佛甚難値　億劫時一遇　　　　
　　　　世尊諸子等　聞佛入涅槃　　　　
　　　　各各懷悲惱　佛滅一何速　　　　
　　　　聖主法之王　安慰無量衆　　　　
　　　　我若滅度時　汝等勿憂怖　　　　
　　　　是徳藏菩薩　於無漏實相　　　　
　　　　心已得通達　其次當作佛　　　　
　　　　號曰爲淨身　亦度無量衆　　　　
　　　　佛此夜滅度　如薪盡火滅　　　　
　　　　分布諸舍利　而起無量塔　　　　
　　　　比丘比丘尼　其數如恒沙　　　　
　　　　倍復加精進　以求無上道　　　　
　　　　是妙光法師　奉持佛法藏　　　　
　　　　八十小劫中　廣宣法華經　　　　
　　　　是諸八王子　妙光所開化　　　　
　　　　堅固無上道　當見無數佛　　　　
　　　　供養諸佛已　隨順行大道　　　　
　　　　相繼得成佛　轉次而授記　　　　
　　　　最後天中天　號曰燃燈佛　　　　
　　　　諸仙之導師　度脱無量衆　　　　
　　　　是妙光法師　時有一弟子　　　　
　　　　心常懷懈怠　貪著於名利　　　　
　　　　求名利無厭　多遊族姓家　　　　
　　　　棄捨所習誦　廢忘不通利　　　　
　　　　以是因縁故　號之爲求名　　　　
　　　　亦行衆善業　得見無數佛　　　　
　　　　供養於諸佛　隨順行大道　　　　
　　　　具六波羅蜜　今見釋師子　　　　
　　　　其後當作佛　號名曰彌勒　　　　
　　　　廣度諸衆生　其數無有量　　　　
　　　　彼佛滅度後　懈怠者汝是　　　　
　　　　妙光法師者　今則我身是　　　　
　　　　我見燈明佛　本光瑞如此　　　　
　　　　以是知今佛　欲説法華經　　　　
　　　　今相如本瑞　是諸佛方便　　　　
　　　　今佛放光明　助發實相義　　　　
　　　　諸人今當知　合掌一心待　　　　
　　　　佛當雨法雨　充足求道者　　　　
　　　　諸求三乘人　若有疑悔者　　　　
　　　　佛當爲除斷　令盡無有餘
　　妙法蓮華經方便品第二
爾時世尊從三昧安詳而起告舍利弗諸
佛智慧甚深無量其智慧門難解難入一切
聲聞辟支佛所不能知所以者何佛曾親
近百千萬億無數諸佛盡行諸佛無量道法
勇猛精進名稱普聞成就甚深未曾有法隨
宜所説意趣難解舍利弗吾從成佛已
來種種因縁種種譬喩廣演言教無數方
便引導衆生令離諸著所以者何如來方
便知見波羅蜜皆已具足舍利弗如來知
見廣大深遠無量無礙力無所畏禪定解脱
三昧深入無際成就一切未曾有法舍利
弗如來能種種分別巧説諸法言辭柔軟
悦可衆心舍利弗取要言之無量無邊未
曾有法佛悉成就止舍利弗不須復説所
以者何佛所成就第一希有難解之法唯
佛與佛乃能究盡諸法實相所謂諸法如是
相如是性如是體如是力如是作如是因
如是縁如是果如是報如是本末究竟等
爾時世尊欲重宣此義而説偈言
　　　　世雄不可量　諸天及世人　　　　
　　　　一切衆生類　無能知佛者　　　　
　　　　佛力無所畏　解脱諸三昧　　　　
　　　　及佛諸餘法　無能測量者　　　　
　　　　本從無數佛　具足行諸道　　　　
　　　　甚深微妙法　難見難可了　　　　
　　　　於無量億劫　行此諸道已　　　　
　　　　道場得成果　我已悉知見　　　　
　　　　如是大果報　種種性相義　　　　
　　　　我及十方佛　乃能知是事　　　　
　　　　是法不可示　言辭相寂滅　　　　
　　　　諸餘衆生類　無有能得解　　　　
　　　　除諸菩薩衆　信力堅固者　　　　
　　　　諸佛弟子衆　曾供養諸佛　　　　
　　　　一切漏已盡　住是最後身　　　　
　　　　如是諸人等　其力所不堪　　　　
　　　　假使滿世間　皆如舍利弗　　　　
　　　　盡思共度量　不能測佛智　　　　
　　　　正使滿十方　皆如舍利弗　　　　
　　　　及餘諸弟子　亦滿十方刹　　　　
　　　　盡思共度量　亦復不能知　　　　
　　　　辟支佛利智　無漏最後身　　　　
　　　　亦滿十方界　其數如竹林　　　　
　　　　斯等共一心　於億無量劫　　　　
　　　　欲思佛實智　莫能知少分　　　　
　　　　新發意菩薩　供養無數佛　　　　
　　　　了達諸義趣　又能善説法　　　　
　　　　如稻麻竹葦　充滿十方刹　　　　
　　　　一心以妙智　於恒河沙劫　　　　
　　　　咸皆共思量　不能知佛智　　　　
　　　　不退諸菩薩　其數如恒沙　　　　
　　　　一心共思求　亦復不能知　　　　
　　　　又告舍利弗　無漏不思議　　　　
　　　　甚深微妙法　我今已具得　　　　
　　　　唯我知是相　十方佛亦然　　　　
　　　　舍利弗當知　諸佛語無異　　　　
　　　　於佛所説法　當生大信力　　　　
　　　　世尊法久後　要當説眞實　　　　
　　　　告諸聲聞衆　及求縁覺乘　　　　
　　　　我令脱苦縛　逮得涅槃者　　　　
　　　　佛以方便力　示以三乘教　　　　
　　　　衆生處處著　引之令得出
爾時大衆中有諸聲聞漏盡阿羅漢阿若憍
陳如等千二百人及發聲聞辟支佛心比丘
比丘尼優婆塞優婆夷各作是念今者世
尊何故慇懃稱歎方便而作是言佛所得
法甚深難解有所言説意趣難知一切
聲聞辟支佛所不能及佛説一解脱義我
等亦得此法到於涅槃而今不知是義所
趣
爾時舍利弗知四衆心疑自亦未了而白
佛言世尊何因何縁慇懃稱歎諸佛第一
方便甚深微妙難解之法我自昔來未曾從
佛聞如是説今者四衆咸皆有疑唯願世
尊敷演斯事世尊何故慇懃稱歎甚深微妙
難解之法爾時舍利弗欲重宣此義而説
偈言
　　　　慧日大聖尊　久乃説是法　　　　
　　　　自説得如是　力無畏三昧　　　　
　　　　禪定解脱等　不可思議法　　　　
　　　　道場所得法　無能發問者　　　　
　　　　我意難可測　亦無能問者　　　　
　　　　無問而自説　稱歎所行道　　　　
　　　　智慧甚微妙　諸佛之所得　　　　
　　　　無漏諸羅漢　及求涅槃者　　　　
　　　　今皆墮疑網　佛何故説是　　　　
　　　　其求縁覺者　比丘比丘尼　　　　
　　　　諸天龍鬼神　及乾闥婆等　　　　
　　　　相視懷猶豫　瞻仰兩足尊　　　　
　　　　是事爲云何　願佛爲解説　　　　
　　　　於諸聲聞衆　佛説我第一　　　　
　　　　我今自於智　疑惑不能了　　　　
　　　　爲是究竟法　爲是所行道　　　　
　　　　佛口所生子　合掌瞻仰待　　　　
　　　　願出微妙音　時爲如實説　　　　
　　　　諸天龍神等　其數如恒沙　　　　
　　　　求佛諸菩薩　大數有八萬　　　　
　　　　又諸萬億國　轉輪聖王至　　　　
　　　　合掌以敬心　欲聞具足道
爾時佛告舍利弗止止不須復説若説是
事一切世間諸天及人皆當驚疑舍利弗重
白佛言世尊唯願説之唯願説之所
以者何是會無數百千萬億阿僧祇衆生曾
見諸佛諸根猛利智慧明了聞佛所説則
能敬信爾時舍利弗欲重宣此義而説偈
言
　　　　法王無上尊　唯説願勿慮　　　　
　　　　是會無量衆　有能敬信者
佛復止舍利弗若説是事一切世間天人阿
修羅皆當驚疑増上慢比丘將墜於大坑
爾時世尊重説偈言
　　　　止止不須説　我法妙難思　　　　
　　　　諸増上慢者　聞必不敬信
爾時舍利弗重白佛言世尊唯願説之
唯願説之今此會中如我等比百千萬億
世世已曾從佛受化如此人等必能敬信
長夜安隱多所饒益爾時舍利弗欲重宣
此義而説偈言
　　　　無上兩足尊　願説第一法　　　　
　　　　我爲佛長子　唯垂分別説　　　　
　　　　是會無量衆　能敬信此法　　　　
　　　　佛已曾世世　教化如是等　　　　
　　　　皆一心合掌　欲聽受佛語　　　　
　　　　我等千二百　及餘求佛者　　　　
　　　　願爲此衆故　唯垂分別説　　　　
　　　　是等聞此法　則生大歡喜
爾時世尊告舍利弗汝已慇懃三請豈得不
説汝今諦聽善思念之吾當爲汝分別解
説説此語時會中有比丘比丘尼優婆塞
優婆夷五千人等即從座起禮佛而退所以
者何此輩罪根深重及増上慢未得謂得
未證謂證有如此失是以不住世尊默
然而不制止
爾時佛告舍利弗我今此衆無復枝葉純
有貞實舍利弗如是増上慢人退亦佳矣
汝今善聽當爲汝説舍利弗言唯然世尊
願樂欲聞佛告舍利弗如是妙法諸佛如
來時乃説之如優曇鉢華華時一現耳舍利
弗汝等當信佛之所説言不虚妄舍利弗
諸佛隨宜説法意趣難解所以者何我以
無數方便種種因縁譬喩言辭演説諸法
是法非思量分別之所能解唯有諸佛乃
能知之所以者何諸佛世尊唯以一大事
因縁故出現於世舍利弗云何名諸佛世
尊唯以一大事因縁故出現於世諸佛世尊
欲令衆生開佛知見使得清淨故出現於
世欲示衆生佛之知見故出現於世欲
令衆生悟佛知見故出現於世欲令衆生
入佛知見道故出現於世舍利弗是爲諸
佛以一大事因縁故出現於世
佛告舍利弗諸佛如來但教化菩薩諸有
所作常爲一事唯以佛之知見示悟衆生
舍利弗如來但以一佛乘故爲衆生説法
無有餘乘若二若三舍利弗一切十方諸
佛法亦如是舍利弗過去諸佛以無量無數
方便種種因縁譬喩言辭而爲衆生演説諸
法是法皆爲一佛乘故是諸衆生從諸佛
聞法究竟皆得一切種智舍利弗未來諸
佛當出於世亦以無量無數方便種種因縁
譬喩言辭而爲衆生演説諸法是法皆爲
一佛乘故是諸衆生從佛聞法究竟皆得
一切種智舍利弗現在十方無量百千萬億
佛土中諸佛世尊多所饒益安樂衆生是
諸佛亦以無量無數方便種種因縁譬喩言
辭而爲衆生演説諸法是法皆爲一佛乘
故是諸衆生從佛聞法究竟皆得一切種
智舍利弗是諸佛但教化菩薩欲以佛之
知見示衆生故欲以佛之知見悟衆生
故欲令衆生入佛之知見故舍利弗我今
亦復如是知諸衆生有種種欲深心所著
隨其本性以種種因縁譬喩言辭方便力
而爲説法舍利弗如此皆爲得一佛乘一
切種智故舍利弗十方世界中尚無二乘
何況有三舍利弗諸佛出於五濁惡世所
謂劫濁煩惱濁衆生濁見濁命濁如是舍利
弗劫濁亂時衆生垢重慳貪嫉妬成就諸
不善根故諸佛以方便力於一佛乘分別
説三舍利弗若我弟子自謂阿羅漢辟支
佛者不聞不知諸佛如來但教化菩薩
事此非佛弟子非阿羅漢非辟支佛又舍
利弗是諸比丘比丘尼自謂已得阿羅漢是
最後身究竟涅槃便不復志求阿耨多羅三
藐三菩提當知此輩皆是増上慢人所以者
何若有比丘實得阿羅漢若不信此法無
有是處除佛滅度後現前無佛所以者何
佛滅度後如是等經受持讀誦解義者是人
難得若遇餘佛於此法中便得決了舍利
弗汝等當一心信解受持佛語諸佛如來
言無虚妄無有餘乘唯一佛乘爾時世
尊欲重宣此義而説偈言
　　　　比丘比丘尼　有懷増上慢　　　　
　　　　優婆塞我慢　優婆夷不信　　　　
　　　　如是四衆等　其數有五千　　　　
　　　　不自見其過　於戒有缺漏　　　　
　　　　護惜其瑕疵　是小智已出　　　　
　　　　衆中之糟糠　佛威徳故去　　　　
　　　　斯人尠福徳　不堪受是法　　　　
　　　　此衆無枝葉　唯有諸貞實　　　　
　　　　舍利弗善聽　諸佛所得法　　　　
　　　　無量方便力　而爲衆生説　　　　
　　　　衆生心所念　種種所行道　　　　
　　　　若干諸欲性　先世善惡業　　　　
　　　　佛悉知是已　以諸縁譬喩　　　　
　　　　言辭方便力　令一切歡喜　　　　
　　　　或説修多羅　伽陀及本事　　　　
　　　　本生未曾有　亦説於因縁　　　　
　　　　譬喩并祇夜　優波提舍經　　　　
　　　　鈍根樂小法　貪著於生死　　　　
　　　　於諸無量佛　不行深妙道　　　　
　　　　衆苦所惱亂　爲是説涅槃　　　　
　　　　我設是方便　令得入佛慧　　　　
　　　　未曾説汝等　當得成佛道　　　　
　　　　所以未曾説　説時未至故　　　　
　　　　今正是其時　決定説大乘　　　　
　　　　我此九部法　隨順衆生説　　　　
　　　　入大乘爲本　以故説是經　　　　
　　　　有佛子心淨　柔軟亦利根　　　　
　　　　無量諸佛所　而行深妙道　　　　
　　　　爲此諸佛子　説是大乘經　　　　
　　　　我記如是人　來世成佛道　　　　
　　　　以深心念佛　修持淨戒故　　　　
　　　　此等聞得佛　大喜充遍身　　　　
　　　　佛知彼心行　故爲説大乘　　　　
　　　　聲聞若菩薩　聞我所説法　　　　
　　　　乃至於一偈　皆成佛無疑　　　　
　　　　十方佛土中　唯有一乘法　　　　
　　　　無二亦無三　除佛方便説　　　　
　　　　但以假名字　引導於衆生　　　　
　　　　説佛智慧故　諸佛出於世　　　　
　　　　唯此一事實　餘二則非眞　　　　
　　　　終不以小乘　濟度於衆生　　　　
　　　　佛自住大乘　如其所得法　　　　
　　　　定慧力莊嚴　以此度衆生　　　　
　　　　自證無上道　大乘平等法　　　　
　　　　若以小乘化　乃至於一人　　　　
　　　　我則墮慳貪　此事爲不可　　　　
　　　　若人信歸佛　如來不欺誑　　　　
　　　　亦無貪嫉意　斷諸法中惡　　　　
　　　　故佛於十方　而獨無所畏　　　　
　　　　我以相嚴身　光明照世間　　　　
　　　　無量衆所尊　爲説實相印　　　　
　　　　舍利弗當知　我本立誓願　　　　
　　　　欲令一切衆　如我等無異　　　　
　　　　如我昔所願　今者已滿足　　　　
　　　　化一切衆生　皆令入佛道　　　　
　　　　若我遇衆生　盡教以佛道　　　　
　　　　無智者錯亂　迷惑不受教　　　　
　　　　我知此衆生　未曾修善本　　　　
　　　　堅著於五欲　癡愛故生惱　　　　
　　　　以諸欲因縁　墜墮三惡道　　　　
　　　　輪迴六趣中　備受諸苦毒　　　　
　　　　受胎之微形　世世常増長　　　　
　　　　薄徳少福人　衆苦所逼迫　　　　
　　　　入邪見稠林　若有若無等　　　　
　　　　依止此諸見　具足六十二　　　　
　　　　深著虚妄法　堅受不可捨　　　　
　　　　我慢自矜高　諂曲心不實　　　　
　　　　於千萬億劫　不聞佛名字　　　　
　　　　亦不聞正法　如是人難度　　　　
　　　　是故舍利弗　我爲設方便　　　　
　　　　説諸盡苦道　示之以涅槃　　　　
　　　　我雖説涅槃　是亦非眞滅　　　　
　　　　諸法從本來　常自寂滅相　　　　
　　　　佛子行道已　來世得作佛　　　　
　　　　我有方便力　開示三乘法　　　　
　　　　一切諸世尊　皆説一乘道　　　　
　　　　今此諸大衆　皆應除疑惑　　　　
　　　　諸佛語無異　唯一無二乘　　　　
　　　　過去無數劫　無量滅度佛　　　　
　　　　百千萬億種　其數不可量　　　　
　　　　如是諸世尊　種種縁譬喩　　　　
　　　　無數方便力　演説諸法相　　　　
　　　　是諸世尊等　皆説一乘法　　　　
　　　　化無量衆生　令入於佛道　　　　
　　　　又諸大聖主　知一切世間　　　　
　　　　天人群生類　深心之所欲　　　　
　　　　更以異方便　助顯第一義　　　　
　　　　若有衆生類　値諸過去佛　　　　
　　　　若聞法布施　或持戒忍辱　　　　
　　　　精進禪智等　種種修福慧　　　　
　　　　如是諸人等　皆已成佛道　　　　
　　　　諸佛滅度已　若人善軟心　　　　
　　　　如是諸衆生　皆已成佛道　　　　
　　　　諸佛滅度已　供養舍利者　　　　
　　　　起萬億種塔　金銀及頗梨　　　　
　　　　車𤦲與馬腦　玫瑰琉璃珠　　　　
　　　　清淨廣嚴飾　莊校於諸塔　　　　
　　　　或有起石廟　栴檀及沈水　　　　
　　　　木櫁并餘材　塼瓦泥土等　　　　
　　　　若於曠野中　積土成佛廟　　　　
　　　　乃至童子戲　聚沙爲佛塔　　　　
　　　　如是諸人等　皆已成佛道　　　　
　　　　若人爲佛故　建立諸形像　　　　
　　　　刻彫成衆相　皆已成佛道　　　　
　　　　或以七寶成　鍮石赤白銅　　　　
　　　　白鑞及鉛錫　鐵木及與泥　　　　
　　　　或以膠漆布　嚴飾作佛像　　　　
　　　　如是諸人等　皆已成佛道　　　　
　　　　彩畫作佛像　百福莊嚴相　　　　
　　　　自作若使人　皆已成佛道　　　　
　　　　乃至童子戲　若草木及筆　　　　
　　　　或以指爪甲　而畫作佛像　　　　
　　　　如是諸人等　漸漸積功徳　　　　
　　　　具足大悲心　皆已成佛道　　　　
　　　　但化諸菩薩　度脱無量衆　　　　
　　　　若人於塔廟　寶像及畫像　　　　
　　　　以華香幡蓋　敬心而供養　　　　
　　　　若使人作樂　撃鼓吹角貝　　　　
　　　　簫笛琴箜篌　琵琶鐃銅鈸　　　　
　　　　如是衆妙音　盡持以供養　　　　
　　　　或以歡喜心　歌唄頌佛徳　　　　
　　　　乃至一小音　皆已成佛道　　　　
　　　　若人散亂心　乃至以一華　　　　
　　　　供養於畫像　漸見無數佛　　　　
　　　　或有人禮拜　或復但合掌　　　　
　　　　乃至擧一手　或復小低頭　　　　
　　　　以此供養像　漸見無量佛　　　　
　　　　自成無上道　廣度無數衆　　　　
　　　　入無餘涅槃　如薪盡火滅　　　　
　　　　若人散亂心　入於塔廟中　　　　
　　　　一稱南無佛　皆已成佛道　　　　
　　　　於諸過去佛　在世或滅度　　　　
　　　　若有聞是法　皆已成佛道　　　　
　　　　未來諸世尊　其數無有量　　　　
　　　　是諸如來等　亦方便説法　　　　
　　　　一切諸如來　以無量方便　　　　
　　　　度脱諸衆生　入佛無漏智　　　　
　　　　若有聞法者　無一不成佛　　　　
　　　　諸佛本誓願　我所行佛道　　　　
　　　　普欲令衆生　亦同得此道　　　　
　　　　未來世諸佛　雖説百千億　　　　
　　　　無數諸法門　其實爲一乘　　　　
　　　　諸佛兩足尊　知法常無性　　　　
　　　　佛種從縁起　是故説一乘　　　　
　　　　是法住法位　世間相常住　　　　
　　　　於道場知已　導師方便説　　　　
　　　　天人所供養　現在十方佛　　　　
　　　　其數如恒沙　出現於世間　　　　
　　　　安隱衆生故　亦説如是法　　　　
　　　　知第一寂滅　以方便力故　　　　
　　　　雖示種種道　其實爲佛乘　　　　
　　　　知衆生諸行　深心之所念　　　　
　　　　過去所習業　欲性精進力　　　　
　　　　及諸根利鈍　以種種因縁　　　　
　　　　譬喩亦言辭　隨應方便説　　　　
　　　　今我亦如是　安隱衆生故　　　　
　　　　以種種法門　宣示於佛道　　　　
　　　　我以智慧力　知衆生性欲　　　　
　　　　方便説諸法　皆令得歡喜　　　　
　　　　舍利弗當知　我以佛眼觀　　　　
　　　　見六道衆生　貧窮無福慧　　　　
　　　　入生死嶮道　相續苦不斷　　　　
　　　　深著於五欲　如犛牛愛尾　　　　
　　　　以貪愛自蔽　盲瞑無所見　　　　
　　　　不求大勢佛　及與斷苦法　　　　
　　　　深入諸邪見　以苦欲捨苦　　　　
　　　　爲是衆生故　而起大悲心　　　　
　　　　我始坐道場　觀樹亦經行　　　　
　　　　於三七日中　思惟如是事　　　　
　　　　我所得智慧　微妙最第一　　　　
　　　　衆生諸根鈍　著樂癡所盲　　　　
　　　　如斯之等類　云何而可度　　　　
　　　　爾時諸梵王　及諸天帝釋　　　　
　　　　護世四天王　及大自在天　　　　
　　　　并餘諸天衆　眷屬百千萬　　　　
　　　　恭敬合掌禮　請我轉法輪　　　　
　　　　我即自思惟　若但讃佛乘　　　　
　　　　衆生沒在苦　不能信是法　　　　
　　　　破法不信故　墜於三惡道　　　　
　　　　我寧不説法　疾入於涅槃　　　　
　　　　尋念過去佛　所行方便力　　　　
　　　　我今所得道　亦應説三乘　　　　
　　　　作是思惟時　十方佛皆現　　　　
　　　　梵音慰喩我　善哉釋迦文　　　　
　　　　第一之導師　得是無上法　　　　
　　　　隨諸一切佛　而用方便力　　　　
　　　　我等亦皆得　最妙第一法　　　　
　　　　爲諸衆生類　分別説三乘　　　　
　　　　少智樂小法　不自信作佛　　　　
　　　　是故以方便　分別説諸果　　　　
　　　　雖復説三乘　但爲教菩薩　　　　
　　　　舍利弗當知　我聞聖師子　　　　
　　　　深淨微妙音　喜稱南無佛　　　　
　　　　復作如是念　我出濁惡世　　　　
　　　　如諸佛所説　我亦隨順行　　　　
　　　　思惟是事已　即趣波羅柰　　　　
　　　　諸法寂滅相　不可以言宣　　　　
　　　　以方便力故　爲五比丘説　　　　
　　　　是名轉法輪　便有涅槃音　　　　
　　　　及以阿羅漢　法僧差別名　　　　
　　　　從久遠劫來　讃示涅槃法　　　　
　　　　生死苦永盡　我常如是説　　　　
　　　　舍利弗當知　我見佛子等　　　　
　　　　志求佛道者　無量千萬億　　　　
　　　　咸以恭敬心　皆來至佛所　　　　
　　　　曾從諸佛聞　方便所説法　　　　
　　　　我即作是念　如來所以出　　　　
　　　　爲説佛慧故　今正是其時　　　　
　　　　舍利弗當知　鈍根小智人　　　　
　　　　著相憍慢者　不能信是法　　　　
　　　　今我喜無畏　於諸菩薩中　　　　
　　　　正直捨方便　但説無上道　　　　
　　　　菩薩聞是法　疑網皆已除　　　　
　　　　千二百羅漢　悉亦當作佛　　　　
　　　　如三世諸佛　説法之儀式　　　　
　　　　我今亦如是　説無分別法　　　　
　　　　諸佛興出世　懸遠値遇難　　　　
　　　　正使出于世　説是法復難　　　　
　　　　無量無數劫　聞是法亦難　　　　
　　　　能聽是法者　斯人亦復難　　　　
　　　　譬如優曇花　一切皆愛樂　　　　
　　　　天人所希有　時時乃一出　　　　
　　　　聞法歡喜讃　乃至發一言　　　　
　　　　則爲已供養　一切三世佛　　　　
　　　　是人甚希有　過於優曇花　　　　
　　　　汝等勿有疑　我爲諸法王　　　　
　　　　普告諸大衆　但以一乘道　　　　
　　　　教化諸菩薩　無聲聞弟子　　　　
　　　　汝等舍利弗　聲聞及菩薩　　　　
　　　　當知是妙法　諸佛之祕要　　　　
　　　　以五濁惡世　但樂著諸欲　　　　
　　　　如是等衆生　終不求佛道　　　　
　　　　當來世惡人　聞佛説一乘　　　　
　　　　迷惑不信受　破法墮惡道　　　　
　　　　有慚愧清淨　志求佛道者　　　　
　　　　當爲如是等　廣讃一乘道　　　　
　　　　舍利弗當知　諸佛法如是　　　　
　　　　以萬億方便　隨宜而説法　　　　
　　　　其不習學者　不能曉了此　　　　
　　　　汝等既已知　諸佛世之師　　　　
　　　　隨宜方便事　無復諸疑惑　　　　
　　　　心生大歡喜　自知當作佛
妙法蓮華經卷第一

妙法蓮華經卷第二
　後秦龜茲國三藏法師
鳩摩羅什奉　詔譯　
　　譬喩品第三
爾時舍利弗踊躍歡喜即起合掌瞻仰尊顏
而白佛言今從世尊聞此法音心懷勇
躍得未曾有所以者何我昔從佛聞如是
法見諸菩薩授記作佛而我等不豫斯
事甚自感傷失於如來無量知見世尊我
常獨處山林樹下若坐若行毎作是念我
等同入法性云何如來以小乘法而見濟
度是我等咎非世尊也所以者何若我等
待説所因成就阿耨多羅三藐三菩提者
必以大乘而得度脱然我等不解方便隨
宜所説初聞佛法遇便信受思惟取證世
尊我從昔來終日竟夜毎自剋責而今從佛
聞所未聞未曾有法斷諸疑悔身意泰然
快得安隱今日乃知眞是佛子從佛口生
從法化生得佛法分爾時舍利弗欲重宣
此義而説偈言
　　　　我聞是法音　得所未曾有　　　　
　　　　心懷大歡喜　疑網皆已除　　　　
　　　　昔來蒙佛教　不失於大乘　　　　
　　　　佛音甚希有　能除衆生惱　　　　
　　　　我已得漏盡　聞亦除憂惱　　　　
　　　　我處於山谷　或在樹林下　　　　
　　　　若坐若經行　常思惟是事　　　　
　　　　嗚呼深自責　云何而自欺　　　　
　　　　我等亦佛子　同入無漏法　　　　
　　　　不能於未來　演説無上道　　　　
　　　　金色三十二　十力諸解脱　　　　
　　　　同共一法中　而不得此事　　　　
　　　　八十種妙好　十八不共法　　　　
　　　　如是等功徳　而我皆已失　　　　
　　　　我獨經行時　見佛在大衆　　　　
　　　　名聞滿十方　廣饒益衆生　　　　
　　　　自惟失此利　我爲自欺誑　　　　
　　　　我常於日夜　毎思惟是事　　　　
　　　　欲以問世尊　爲失爲不失　　　　
　　　　我常見世尊　稱讃諸菩薩　　　　
　　　　以是於日夜　籌量如此事　　　　
　　　　今聞佛音聲　隨宜而説法　　　　
　　　　無漏難思議　令衆至道場　　　　
　　　　我本著邪見　爲諸梵志師　　　　
　　　　世尊知我心　拔邪説涅槃　　　　
　　　　我悉除邪見　於空法得證　　　　
　　　　爾時心自謂　得至於滅度　　　　
　　　　而今乃自覺　非是實滅度　　　　
　　　　若得作佛時　具三十二相　　　　
　　　　天人夜叉衆　龍神等恭敬　　　　
　　　　是時乃可謂　永盡滅無餘　　　　
　　　　佛於大衆中　説我當作佛　　　　
　　　　聞如是法音　疑悔悉已除　　　　
　　　　初聞佛所説　心中大驚疑　　　　
　　　　將非魔作佛　惱亂我心耶　　　　
　　　　佛以種種縁　譬喩巧言説　　　　
　　　　其心安如海　我聞疑網斷　　　　
　　　　佛説過去世　無量滅度佛　　　　
　　　　安住方便中　亦皆説是法　　　　
　　　　現在未來佛　其數無有量　　　　
　　　　亦以諸方便　演説如是法　　　　
　　　　如今者世尊　從生及出家　　　　
　　　　得道轉法輪　亦以方便説　　　　
　　　　世尊説實道　波旬無此事　　　　
　　　　以是我定知　非是魔作佛　　　　
　　　　我墮疑網故　謂是魔所爲　　　　
　　　　聞佛柔軟音　深遠甚微妙　　　　
　　　　演暢清淨法　我心大歡喜　　　　
　　　　疑悔永已盡　安住實智中　　　　
　　　　我定當作佛　爲天人所敬　　　　
　　　　轉無上法輪　教化諸菩薩
爾時佛告舍利弗吾今於天人沙門婆羅門
等大衆中説我昔曾於二萬億佛所爲無
上道故常教化汝汝亦長夜隨我受學我
以方便引導汝故生我法中舍利弗我
昔教汝志願佛道汝今悉忘而便自謂已
得滅度我今還欲令汝憶念本願所行道
故爲諸聲聞説是大乘經名妙法蓮華教
菩薩法佛所護念舍利弗汝於未來世過
無量無邊不可思議劫供養若干千萬億佛
奉持正法具足菩薩所行之道當得作佛
號曰華光如來應供正遍知明行足善逝世
間解無上士調御丈夫天人師佛世尊國名
離垢其土平正清淨嚴飾安隱豐樂天人熾
盛琉璃爲地有八交道黄金爲繩以界其
側其傍各有七寶行樹常有華菓華光如
來亦以三乘教化衆生舍利弗彼佛出時
雖非惡世以本願故説三乘法其劫名
大寶莊嚴何故名曰大寶莊嚴其國中以
菩薩爲大寶故彼諸菩薩無量無邊不可思
議算數譬喩所不能及非佛智力無能知
者若欲行時寶華承足此諸菩薩非初發
意皆久殖徳本於無量百千萬億佛所淨
修梵行恒爲諸佛之所稱歎常修佛慧
具大神通善知一切諸法之門質直無僞志
念堅固如是菩薩充滿其國舍利弗華光
佛壽十二小劫除爲王子未作佛時其國
人民壽八小劫華光如來過十二小劫授
堅滿菩薩阿耨多羅三藐三菩提記告諸比
丘是堅滿菩薩次當作佛號曰華足安行
多陀阿伽度阿羅訶三藐三佛陀其佛國土
亦復如是舍利弗是華光佛滅度之後正
法住世三十二小劫像法住世亦三十二
小劫爾時世尊欲重宣此義而説偈言
　　　　舍利弗來世　成佛普智尊　　　　
　　　　號名曰華光　當度無量衆　　　　
　　　　供養無數佛　具足菩薩行　　　　
　　　　十力等功徳　證於無上道　　　　
　　　　過無量劫已　劫名大寶嚴　　　　
　　　　世界名離垢　清淨無瑕穢　　　　
　　　　以琉璃爲地　金繩界其道　　　　
　　　　七寶雜色樹　常有華菓實　　　　
　　　　彼國諸菩薩　志念常堅固　　　　
　　　　神通波羅蜜　皆已悉具足　　　　
　　　　於無數佛所　善學菩薩道　　　　
　　　　如是等大士　華光佛所化　　　　
　　　　佛爲王子時　棄國捨世榮　　　　
　　　　於最末後身　出家成佛道　　　　
　　　　華光佛住世　壽十二小劫　　　　
　　　　其國人民衆　壽命八小劫　　　　
　　　　佛滅度之後　正法住於世　　　　
　　　　三十二小劫　廣度諸衆生　　　　
　　　　正法滅盡已　像法三十二　　　　
　　　　舍利廣流布　天人普供養　　　　
　　　　華光佛所爲　其事皆如是　　　　
　　　　其兩足聖尊　最勝無倫匹　　　　
　　　　彼即是汝身　宜應自欣慶
爾時四部衆比丘比丘尼優婆塞優婆夷天
龍夜叉乾闥婆阿修羅迦樓羅緊那羅摩睺羅
伽等大衆見舍利弗於佛前受阿耨多羅
三藐三菩提記心大歡喜踊躍無量各各脱
身所著上衣以供養佛釋提桓因梵天王
等與無數天子亦以天妙衣天曼陀羅華摩
訶曼陀羅華等供養於佛所散天衣住虚空
中而自迴轉諸天伎樂百千萬種於虚空
中一時倶作雨衆天華而作是言佛昔於
波羅㮈初轉法輪今乃復轉無上最大法
輪爾時諸天子欲重宣此義而説偈言
　　　　昔於波羅㮈　轉四諦法輪　　　　
　　　　分別説諸法　五衆之生滅　　　　
　　　　今復轉最妙　無上大法輪　　　　
　　　　是法甚深奧　少有能信者　　　　
　　　　我等從昔來　數聞世尊説　　　　
　　　　未曾聞如是　深妙之上法　　　　
　　　　世尊説是法　我等皆隨喜　　　　
　　　　大智舍利弗　今得受尊記　　　　
　　　　我等亦如是　必當得作佛　　　　
　　　　於一切世間　最尊無有上　　　　
　　　　佛道叵思議　方便隨宜説　　　　
　　　　我所有福業　今世若過世　　　　
　　　　及見佛功徳　盡迴向佛道
爾時舍利弗白佛言世尊我今無復疑悔
親於佛前得受阿耨多羅三藐三菩提記是
諸千二百心自在者昔住學地佛常教化言
我法能離生老病死究竟涅槃是學無學
人亦各自以離我見及有無見等謂得涅
槃而今於世尊前聞所未聞皆墮疑惑善
哉世尊願爲四衆説其因縁令離疑悔爾
時佛告舍利弗我先不言諸佛世尊以種
種因縁譬喩言辭方便説法皆爲阿耨多羅
三藐三菩提耶是諸所説皆爲化菩薩故
然舍利弗今當復以譬喩更明此義諸有
智者以譬喩得解舍利弗若國邑聚落有
大長者其年衰邁財富無量多有田宅及
諸僮僕其家廣大唯有一門多諸人衆一百
二百乃至五百人止住其中堂閣朽故牆壁
隤落柱根腐敗梁棟傾危周匝倶時歘然
火起焚燒舍宅長者諸子若十二十或至三
十在此宅中長者見是大火從四面起即
大驚怖而作是念我雖能於此所燒之門
安隱得出而諸子等於火宅内樂著嬉戲
不覺不知不驚不怖火來逼身苦痛切己
心不厭患無求出意舍利弗是長者作是
思惟我身手有力當以衣裓若以机案
從舍出之復更思惟是舍唯有一門而復
狹小諸子幼稚未有所識戀著戲處或
當墮落爲火所燒我當爲説怖畏之事此
舍已燒宜時疾出無令爲火之所燒害作
是念已如所思惟具告諸子汝等速出
父雖憐愍善言誘喩而諸子等樂著嬉戲
不肯信受不驚不畏了無出心亦復不知
何者是火何者爲舍云何爲失但東西走
戲視父而已爾時長者即作是念此舍已爲
大火所燒我及諸子若不時出必爲所焚
我今當設方便令諸子等得免斯害父知
諸子先心各有所好種種珍玩奇異之物情
必樂著而告之言汝等所可玩好希有難
得汝若不取後必憂悔如此種種羊車
鹿車牛車今在門外可以遊戲汝等於此
火宅宜速出來隨汝所欲皆當與汝爾時
諸子聞父所説珍玩之物適其願故心各
勇鋭互相推排競共馳走爭出火宅是時長
者見諸子等安隱得出皆於四衢道中露
地而坐無復障礙其心泰然歡喜踊躍時
諸子等各白父言父先所許玩好之具羊
車鹿車牛車願時賜與
舍利弗爾時長者各賜諸子等一大車其車
高廣衆寶莊校周匝欄楯四面懸鈴又於
其上張設幰蓋亦以珍奇雜寶而嚴飾之
寶繩絞絡垂諸華纓重敷綩綖安置丹
枕駕以白牛膚色充潔形體姝好有大筋
力行歩平正其疾如風又多僕從而侍衞
之所以者何是大長者財富無量種種諸藏
悉皆充溢而作是念我財物無極不應以
下劣小車與諸子等今此幼童皆是吾子
愛無偏黨我有如是七寶大車其數無量
應當等心各各與之不宜差別所以者何
以我此物周給一國猶尚不匱何況諸子
是時諸子各乘大車得未曾有非本所望
舍利弗於汝意云何是長者等與諸子珍
寶大車寧有虚妄不舍利弗言不也世尊
是長者但令諸子得免火難全其躯命非
爲虚妄何以故若全身命便爲已得玩好
之具況復方便於彼火宅而拔濟之世尊
若是長者乃至不與最小一車猶不虚妄
何以故是長者先作是意我以方便令子
得出以是因縁無虚妄也何況長者自
知財富無量欲饒益諸子等與大車佛告
舍利弗善哉善哉如汝所言舍利弗如
來亦復如是則爲一切世間之父於諸怖
畏衰惱憂患無明闇蔽永盡無餘而悉成就
無量知見力無所畏有大神力及智慧力具
足方便智慧波羅蜜大慈大悲常無懈惓恒
求善事利益一切而生三界朽故火宅爲
度衆生生老病死憂悲苦惱愚癡闇蔽三毒
之火教化令得阿耨多羅三藐三菩提見
諸衆生爲生老病死憂悲苦惱之所燒煮亦
以五欲財利故受種種苦又以貪著追求
故現受衆苦後受地獄畜生餓鬼之苦若
生天上及在人間貧窮困苦愛別離苦怨
憎會苦如是等種種諸苦衆生沒在其中
歡喜遊戲不覺不知不驚不怖亦不生厭
不求解脱於此三界火宅東西馳走雖遭
大苦不以爲患舍利弗佛見此已便作是
念我爲衆生之父應拔其苦難與無量
無邊佛智慧樂令其遊戲
舍利弗如來復作是念若我但以神力及智
慧力捨於方便爲諸衆生讃如來知見力
無所畏者衆生不能以是得度所以者何
是諸衆生未免生老病死憂悲苦惱而爲
三界火宅所燒何由能解佛之智慧舍利
弗如彼長者雖復身手有力而不用之
但以殷勤方便勉濟諸子火宅之難然後
各與珍寶大車如來亦復如是雖有力無
所畏而不用之但以智慧方便於三界火
宅拔濟衆生爲説三乘聲聞辟支佛佛乘而
作是言汝等莫得樂住三界火宅勿貪
麁弊色聲香味觸也若貪著生愛則爲所
燒汝速出三界當得三乘聲聞辟支佛佛
乘我今爲汝保任此事終不虚也汝等但
當勤修精進如來以是方便誘進衆生復
作是言汝等當知此三乘法皆是聖所稱
歎自在無繋無所依求乘是三乘以無漏
根力覺道禪定解脱三昧等而自娯樂便得
無量安隱快樂舍利弗若有衆生内有智
性從佛世尊聞法信受慇懃精進欲速
出三界自求涅槃是名聲聞乘如彼諸子
爲求羊車出於火宅若有衆生從佛世尊
聞法信受慇懃精進求自然慧樂獨善寂
深知諸法因縁是名辟支佛乘如彼諸子
爲求鹿車出於火宅若有衆生從佛世
尊聞法信受勤修精進求一切智佛智自
然智無師智如來知見力無所畏愍念安
樂無量衆生利益天人度脱一切是名大
乘菩薩求此乘故名爲摩訶薩如彼諸子
爲求牛車出於火宅舍利弗如彼長者見
諸子等安隱得出火宅到無畏處自惟財
富無量等以大車而賜諸子如來亦復如
是爲一切衆生之父若見無量億千衆生
以佛教門出三界苦怖畏險道得涅槃樂」
如來爾時便作是念我有無量無邊智慧力
無畏等諸佛法藏是諸衆生皆是我子等與
大乘不令有人獨得滅度皆以如來滅
度而滅度之是諸衆生脱三界者悉與諸
佛禪定解脱等娯樂之具皆是一相一種聖
所稱歎能生淨妙第一之樂舍利弗如彼
長者初以三車誘引諸子然後但與大車
寶物莊嚴安隱第一然彼長者無虚妄之咎
如來亦復如是無有虚妄初説三乘引導
衆生然後但以大乘而度脱之何以故如
來有無量智慧力無所畏諸法之藏能與一
切衆生大乘之法但不盡能受舍利弗以
是因縁當知諸佛方便力故於一佛乘分
別説三佛欲重宣此義而説偈言
　　　　譬如長者　有一大宅　其宅久故　　　　
　　　　而復頓弊　堂舍高危　柱根摧朽　　　　
　　　　梁棟傾斜　基陛隤毀　牆壁圯坼　　　　
　　　　泥塗褫落　覆苫亂墜　椽梠差脱　　　　
　　　　周障屈曲　雜穢充遍　有五百人　　　　
　　　　止住其中　鵄梟雕鷲　烏鵲鳩鴿　　　　
　　　　蚖蛇蝮蠍　蜈蚣蚰蜒　守宮百足　　　　
　　　　狖貍鼷鼠　諸惡蟲輩　交横馳走　　　　
　　　　屎尿臭處　不淨流溢　蜣蜋諸蟲　　　　
　　　　而集其上　狐狼野干　咀嚼踐蹋　　　　
　　　　䶩齧死屍　骨肉狼藉　由是群狗　　　　
　　　　競來搏撮　飢羸慞惶　處處求食　　　　
　　　　鬪諍𪙁掣　啀喍㘁吠　其舍恐怖　　　　
　　　　變状如是　處處皆有　魑魅魍魎　　　　
　　　　夜叉惡鬼　食噉人肉　毒蟲之屬　　　　
　　　　諸惡禽獸　孚乳産生　各自藏護　　　　
　　　　夜叉競來　爭取食之　食之既飽　　　　
　　　　惡心轉熾　鬪諍之聲　甚可怖畏　　　　
　　　　鳩槃荼鬼　蹲踞土埵　或時離地　　　　
　　　　一尺二尺　往返遊行　縱逸嬉戲　　　　
　　　　捉狗兩足　撲令失聲　以脚加頸　　　　
　　　　怖狗自樂　復有諸鬼　其身長大　　　　
　　　　裸形黒痩　常住其中　發大惡聲　　　　
　　　　叫呼求食　復有諸鬼　其咽如針　　　　
　　　　復有諸鬼　首如牛頭　或食人肉　　　　
　　　　或復噉狗　頭髮蓬亂　殘害凶險　　　　
　　　　飢渇所逼　叫喚馳走　夜叉餓鬼　　　　
　　　　諸惡鳥獸　飢急四向　窺看窓牖　　　　
　　　　如是諸難　恐畏無量　是朽故宅　　　　
　　　　屬于一人　其人近出　未久之間　　　　
　　　　於後舍宅　忽然火起　四面一時　　　　
　　　　其炎倶熾　棟梁椽柱　爆聲震裂　　　　
　　　　摧折墮落　牆壁崩倒　諸鬼神等　　　　
　　　　揚聲大叫　雕鷲諸鳥　鳩槃荼等　　　　
　　　　周章惶怖　不能自出　惡獸毒蟲　　　　
　　　　藏竄孔穴　毘舍闍鬼　亦住其中　　　　
　　　　薄福徳故　爲火所逼　共相殘害　　　　
　　　　飮血噉肉　野干之屬　竝已前死　　　　
　　　　諸大惡獸　競來食噉　臭烟熢㶿　　　　
　　　　四面充塞　蜈蚣蚰蜒　毒蛇之類　　　　
　　　　爲火所燒　爭走出穴　鳩槃荼鬼　　　　
　　　　隨取而食　又諸餓鬼　頭上火燃　　　　
　　　　飢渇熱惱　周章悶走　其宅如是　　　　
　　　　甚可怖畏　毒害火災　衆難非一　　　　
　　　　是時宅主　在門外立　聞有人言　　　　
　　　　汝諸子等　先因遊戲　來入此宅　　　　
　　　　稚小無知　歡娯樂著　長者聞已　　　　
　　　　驚入火宅　方宜救濟　令無燒害　　　　
　　　　告喩諸子　説衆患難　惡鬼毒蟲　　　　
　　　　災火蔓延　衆苦次第　相續不絶　　　　
　　　　毒蛇蚖蝮　及諸夜叉　鳩槃茶鬼　　　　
　　　　野干狐狗　雕鷲鵄梟　百足之屬　　　　
　　　　飢渇惱急　甚可怖畏　此苦難處　　　　
　　　　況復大火　諸子無知　雖聞父誨　　　　
　　　　猶故樂著　嬉戲不已　是時長者　　　　
　　　　而作是念　諸子如此　益我愁惱　　　　
　　　　今此舍宅　無一可樂　而諸子等　　　　
　　　　耽湎嬉戲　不受我教　將爲火害　　　　
　　　　即便思惟　設諸方便　告諸子等　　　　
　　　　我有種種　珍玩之具　妙寶好車　　　　
　　　　羊車鹿車　大牛之車　今在門外　　　　
　　　　汝等出來　吾爲汝等　造作此車　　　　
　　　　隨意所樂　可以遊戲　諸子聞説　　　　
　　　　如此諸車　即時奔競　馳走而出　　　　
　　　　到於空地　離諸苦難　長者見子　　　　
　　　　得出火宅　住於四衢　坐師子座　　　　
　　　　而自慶言　我今快樂　此諸子等　　　　
　　　　生育甚難　愚小無知　而入險宅　　　　
　　　　多諸毒蟲　魑魅可畏　大火猛炎　　　　
　　　　四面倶起　而此諸子　貪樂嬉戲　　　　
　　　　我已救之　令得脱難　是故諸人　　　　
　　　　我今快樂　爾時諸子　知父安坐　　　　
　　　　皆詣父所　而白父言　願賜我等　　　　
　　　　三種寶車　如前所許　諸子出來　　　　
　　　　當以三車　隨汝所欲　今正是時　　　　
　　　　唯垂給與　長者大富　庫藏衆多　　　　
　　　　金銀琉璃　車𤦲馬腦　以衆寶物　　　　
　　　　造諸大車　莊校嚴飾　周匝欄楯　　　　
　　　　四面懸鈴　金繩交絡　眞珠羅網　　　　
　　　　張施其上　金華諸瓔　處處垂下　　　　
　　　　衆綵雜飾　周匝圍繞　柔軟繒纊　　　　
　　　　以爲茵蓐　上妙細㲲　價直千億　　　　
　　　　鮮白淨潔　以覆其上　有大白牛　　　　
　　　　肥壯多力　形體姝好　以駕寶車　　　　
　　　　多諸儐從　而侍衞之　以是妙車　　　　
　　　　等賜諸子　諸子是時　歡喜踊躍　　　　
　　　　乘是寶車　遊於四方　嬉戲快樂　　　　
　　　　自在無礙　告舍利弗　我亦如是　　　　
　　　　衆聖中尊　世間之父　一切衆生　　　　
　　　　皆是吾子　深著世樂　無有慧心　　　　
　　　　三界無安　猶如火宅　衆苦充滿　　　　
　　　　甚可怖畏　常有生老　病死憂患　　　　
　　　　如是等火　熾然不息　如來已離　　　　
　　　　三界火宅　寂然閑居　安處林野　　　　
　　　　今此三界　皆是我有　其中衆生　　　　
　　　　悉是吾子　而今此處　多諸患難　　　　
　　　　唯我一人　能爲救護　雖復教詔　　　　
　　　　而不信受　於諸欲染　貪著深故　　　　
　　　　以是方便　爲説三乘　令諸衆生　　　　
　　　　知三界苦　開示演説　出世間道　　　　
　　　　是諸子等　若心決定　具足三明　　　　
　　　　及六神通　有得縁覺　不退菩薩　　　　
　　　　汝舍利弗　我爲衆生　以此譬喩　　　　
　　　　説一佛乘　汝等若能　信受是語　　　　
　　　　一切皆當　成得佛道　是乘微妙　　　　
　　　　清淨第一　於諸世間　爲無有上　　　　
　　　　佛所悦可　一切衆生　所應稱讃　　　　
　　　　供養禮拜　無量億千　諸力解脱　　　　
　　　　禪定智慧　及佛餘法　得如是乘　　　　
　　　　令諸子等　日夜劫數　常得遊戲　　　　
　　　　與諸菩薩　及聲聞衆　乘此寶乘　　　　
　　　　直至道場　以是因縁　十方諦求　　　　
　　　　更無餘乘　除佛方便　告舍利弗　　　　
　　　　汝諸人等　皆是吾子　我則是父　　　　
　　　　汝等累劫　衆苦所燒　我皆濟拔　　　　
　　　　令出三界　我雖先説　汝等滅度　　　　
　　　　但盡生死　而實不滅　今所應作　　　　
　　　　唯佛智慧　若有菩薩　於是衆中　　　　
　　　　能一心聽　諸佛實法　諸佛世尊　　　　
　　　　雖以方便　所化衆生　皆是菩薩　　　　
　　　　若人小智　深著愛欲　爲此等故　　　　
　　　　説於苦諦　衆生心喜　得未曾有　　　　
　　　　佛説苦諦　眞實無異　若有衆生　　　　
　　　　不知苦本　深著苦因　不能暫捨　　　　
　　　　爲是等故　方便説道　諸苦所因　　　　
　　　　貪欲爲本　若滅貪欲　無所依止　　　　
　　　　滅盡諸苦　名第三諦　爲滅諦故　　　　
　　　　修行於道　離諸苦縛　名得解脱　　　　
　　　　是人於何　而得解脱　但離虚妄　　　　
　　　　名爲解脱　其實未得　一切解脱　　　　
　　　　佛説是人　未實滅度　斯人未得　　　　
　　　　無上道故　我意不欲　令至滅度　　　　
　　　　我爲法王　於法自在　安隱衆生　　　　
　　　　故現於世　汝舍利弗　我此法印　　　　
　　　　爲欲利益　世間故説　在所遊方　　　　
　　　　勿妄宣傳　若有聞者　隨喜頂受　　　　
　　　　當知是人　阿鞞跋致　若有信受　　　　
　　　　此經法者　是人已曾　見過去佛　　　　
　　　　恭敬供養　亦聞是法　若人有能　　　　
　　　　信汝所説　則爲見我　亦見於汝　　　　
　　　　及比丘僧　并諸菩薩　斯法華經　　　　
　　　　爲深智説　淺識聞之　迷惑不解　　　　
　　　　一切聲聞　及辟支佛　於此經中　　　　
　　　　力所不及　汝舍利弗　尚於此經　　　　
　　　　以信得入　況餘聲聞　其餘聲聞　　　　
　　　　信佛語故　隨順此經　非己智分　　　　
　　　　又舍利弗　憍慢懈怠　計我見者　　　　
　　　　莫説此經　凡夫淺識　深著五欲　　　　
　　　　聞不能解　亦勿爲説　若人不信　　　　
　　　　毀謗此經　則斷一切　世間佛種　　　　
　　　　或復顰蹙　而懷疑惑　汝當聽説　　　　
　　　　此人罪報　若佛在世　若滅度後　　　　
　　　　其有誹謗　如斯經典　見有讀誦　　　　
　　　　書持經者　輕賤憎嫉　而懷結恨　　　　
　　　　此人罪報　汝今復聽　其人命終　　　　
　　　　入阿鼻獄　具足一劫　劫盡更生　　　　
　　　　如是展轉　至無數劫　從地獄出　　　　
　　　　當墮畜生　若狗野干　其影𩑔痩　　　　
　　　　黧黮疥癩　人所觸嬈　又復爲人　　　　
　　　　之所惡賤　常困飢渇　骨肉枯竭　　　　
　　　　生受楚毒　死被瓦石　斷佛種故　　　　
　　　　受斯罪報　若作馲駝　或生中驢　　　　
　　　　身常負重　加諸杖捶　但念水草　　　　
　　　　餘無所知　謗斯經故　獲罪如是　　　　
　　　　有作野干　來入聚落　身體疥癩　　　　
　　　　又無一目　爲諸童子　之所打擲　　　　
　　　　受諸苦痛　或時致死　於此死已　　　　
　　　　更受蟒身　其形長大　五百由旬　　　　
　　　　聾騃無足　宛轉腹行　爲諸小蟲　　　　
　　　　之所唼食　晝夜受苦　無有休息　　　　
　　　　謗斯經故　獲罪如是　若得爲人　　　　
　　　　諸根闇鈍　矬陋攣躄　盲聾背傴　　　　
　　　　有所言説　人不信受　口氣常臭　　　　
　　　　鬼魅所著　貧窮下賤　爲人所使　　　　
　　　　多病痟痩　無所依怙　雖親附人　　　　
　　　　人不在意　若有所得　尋復忘失　　　　
　　　　若修醫道　順方治病　更増他疾　　　　
　　　　或復致死　若自有病　無人救療　　　　
　　　　設服良藥　而復増劇　若他反逆　　　　
　　　　抄劫竊盜　如是等罪　横羅其殃　　　　
　　　　如斯罪人　永不見佛　衆聖之王　　　　
　　　　説法教化　如斯罪人　常生難處　　　　
　　　　狂聾心亂　永不聞法　於無數劫　　　　
　　　　如恒河沙　生輒聾瘂　諸根不具　　　　
　　　　常處地獄　如遊園觀　在餘惡道　　　　
　　　　如己舍宅　駝驢猪狗　是其行處　　　　
　　　　謗斯經故　獲罪如是　若得爲人　　　　
　　　　聾盲瘖瘂　貧窮諸衰　以自莊嚴　　　　
　　　　水腫乾痟　疥癩癰疽　如是等病　　　　
　　　　以爲衣服　身常臭處　垢穢不淨　　　　
　　　　深著我見　増益瞋恚　婬欲熾盛　　　　
　　　　不擇禽獸　謗斯經故　獲罪如是　　　　
　　　　告舍利弗　謗斯經者　若説其罪　　　　
　　　　窮劫不盡　以是因縁　我故語汝　　　　
　　　　無智人中　莫説此經　若有利根　　　　
　　　　智慧明了　多聞強識　求佛道者　　　　
　　　　如是之人　乃可爲説　若人曾見　　　　
　　　　億百千佛　殖諸善本　深心堅固　　　　
　　　　如是之人　乃可爲説　若人精進　　　　
　　　　常修慈心　不惜身命　乃可爲説　　　　
　　　　若人恭敬　無有異心　離諸凡愚　　　　
　　　　獨處山澤　如是之人　乃可爲説　　　　
　　　　又舍利弗　若見有人　捨惡知識　　　　
　　　　親近善友　如是之人　乃可爲説　　　　
　　　　若見佛子　持戒清潔　如淨明珠　　　　
　　　　求大乘經　如是之人　乃可爲説　　　　
　　　　若人無瞋　質直柔軟　常愍一切　　　　
　　　　恭敬諸佛　如是之人　乃可爲説　　　　
　　　　復有佛子　於大衆中　以清淨心　　　　
　　　　種種因縁　譬喩言辭　説法無礙　　　　
　　　　如是之人　乃可爲説　若有比丘　　　　
　　　　爲一切智　四方求法　合掌頂受　　　　
　　　　但樂受持　大乘經典　乃至不受　　　　
　　　　餘經一偈　如是之人　乃可爲説　　　　
　　　　如人至心　求佛舍利　如是求經　　　　
　　　　得已頂受　其人不復　志求餘經　　　　
　　　　亦未曾念　外道典籍　如是之人　　　　
　　　　乃可爲説　告舍利弗　我説是相　　　　
　　　　求佛道者　窮劫不盡　如是等人　　　　
　　　　則能信解　汝當爲説　妙法華經
妙法蓮華經信解品第四
爾時慧命須菩提摩訶迦旃延摩訶迦葉摩
訶目犍連從佛所聞未曾有法世尊授舍
利弗阿耨多羅三藐三菩提記發希有心歡
喜踊躍即從座起整衣服偏袒右肩右膝
著地一心合掌曲躬恭敬瞻仰尊顏而白
佛言我等居僧之首年竝朽邁自謂已得
涅槃無所堪任不復進求阿耨多羅三藐
三菩提世尊往昔説法既久我時在座身
體疲懈但念空無相無作於菩薩法遊戲
神通淨佛國土成就衆生心不喜樂所以
者何世尊令我等出於三界得涅槃證
又今我等年已朽邁於佛教化菩薩阿耨多
羅三藐三菩提不生一念好樂之心我等
今於佛前聞授聲聞阿耨多羅三藐三菩提
記心甚歡喜得未曾有不謂於今忽然得
聞希有之法深自慶幸獲大善利無量珍
寶不求自得
世尊我等今者樂説譬喩以明斯義譬若
有人年既幼稚捨父逃逝久住他國或十
二十至五十歳年既長大加復窮困馳騁
四方以求衣食漸漸遊行遇向本國其父
先來求子不得中止一城其家大富財寶
無量金銀琉璃珊瑚虎珀頗梨珠等其諸
倉庫悉皆盈溢多有僮僕臣佐吏民象馬車
乘牛羊無數出入息利乃遍他國商估賈
客亦甚衆多時貧窮子遊諸聚落經歴國
邑遂到其父所止之城父母念子與子離
別五十餘年而未曾向人説如此事但自
思惟心懷悔恨自念老朽多有財物金銀珍
寶倉庫盈溢無有子息一旦終沒財物散失
無所委付是以慇懃毎憶其子復作是
念我若得子委付財物坦然快樂無復憂
慮世尊爾時窮子傭賃展轉遇到父舍住
立門側遙見其父踞師子床寶机承足
諸婆羅門刹利居士皆恭敬圍繞以眞珠瓔
珞價直千萬莊嚴其身吏民僮僕手執白
拂侍立左右覆以寶帳垂諸華幡香水灑
地散衆名華羅列寶物出内取與有如
是等種種嚴飾威徳特尊窮子見父有大
力勢即懷恐怖悔來至此竊作是念此
或是王或是王等非我傭力得物之處不
如往至貧里肆力有地衣食易得若久
住此或見逼迫強使我作作是念已疾
走而去時富長者於師子座見子便識心
大歡喜即作是念我財物庫藏今有所付
我常思念此子無由見之而忽自來甚
適我願我雖年朽猶故貪惜即遣傍人急
追將還爾時使者疾走往捉窮子驚愕稱怨
大喚我不相犯何爲見捉使者執之愈
急強牽將還于時窮子自念無罪而被囚
執此必定死轉更惶怖悶絶躄地父遙見
之而語使言不須此人勿強將來以冷
水灑面令得醒悟莫復與語所以者何
父知其子志意下劣自知豪貴爲子所難
審知是子而以方便不語他人云是我
子使者語之我今放汝隨意所趣窮子歡
喜得未曾有從地而起往至貧里以求衣
食爾時長者將欲誘引其子而設方便
密遣二人形色憔悴無威徳者汝可詣彼
徐語窮子此有作處倍與汝直窮子若許
將來使作若言欲何所作便可語之雇
汝除糞我等二人亦共汝作時二使人即
求窮子既已得之具陳上事爾時窮子先
取其價尋與除糞其父見子愍而怪之
又以他日於窓牖中遙見子身羸痩憔悴
糞土塵坌汚穢不淨即脱瓔珞細軟上服嚴
飾之具更著麁弊垢膩之衣塵土坌身右手
執持除糞之器状有所畏語諸作人汝等
勤作勿得懈息以方便故得近其子後
復告言咄男子汝常此作勿復餘去當加
汝價諸有所須瓫器米麺鹽醋之屬莫自
疑難亦有老弊使人須者相給好自安意
我如汝父勿復憂慮所以者何我年老大
而汝少壯汝常作時無有欺怠瞋恨怨言
都不見汝有此諸惡如餘作人自今已後
如所生子即時長者更與作字名之爲兒
爾時窮子雖欣此遇猶故自謂客作賤人
由是之故於二十年中常令除糞過是已
後心相體信入出無難然其所止猶在本
處世尊爾時長者有疾自知將死不久
語窮子言我今多有金銀珍寶倉庫盈溢
其中多少所應取與汝悉知之我心如是
當體此意所以者何今我與汝便爲不異
宜加用心無令漏失爾時窮子即受教
勅領知衆物金銀珍寶及諸庫藏而無悕
取一飡之意然其所止故在本處下劣之
心亦未能捨復經少時父知子意漸已通
泰成就大志自鄙先心臨欲終時而命其
子并會親族國王大臣刹利居士皆悉已
集即自宣言諸君當知此是我子我之所
生於某城中捨吾逃走伶俜辛苦五十餘
年其本字某我名某甲昔在本城懷憂推
覓忽於此間遇會得之此實我子我實其
父今我所有一切財物皆是子有先所出
内是子所知世尊是時窮子聞父此言即
大歡喜得未曾有而作是念我本無心有
所希求今此寶藏自然而至
世尊大富長者則是如來我等皆似佛子
如來常説我等爲子世尊我等以三苦故
於生死中受諸熱惱迷惑無知樂著小法
今日世尊令我等思惟蠲除諸法戲論之糞
我等於中勤加精進得至涅槃一日之價既
得此已心大歡喜自以爲足而便自謂於
佛法中勤精進故所得弘多然世尊先知
我等心著弊欲樂於小法便見縱捨不爲
分別汝等當有如來知見寶藏之分世尊
以方便力説如來智慧我等從佛得涅槃
一日之價以爲大得於此大乘無有志求
我等又因如來智慧爲諸菩薩開示演説而
自於此無有志願所以者何佛知我等心
樂小法以方便力隨我等説而我等不知
眞是佛子今我等方知世尊於佛智慧無
所悋惜所以者何我等昔來眞是佛子而但
樂小法若我等有樂大之心佛則爲我説
大乘法於此經中唯説一乘而昔於菩薩
前毀呰聲聞樂小法者然佛實以大乘教
化是故我等説本無心有所悕求今法王
大寶自然而至如佛子所應得者皆已得之
爾時摩訶迦葉欲重宣此義而説偈言
　　　　我等今日　聞佛音教　歡喜踊躍　　　　
　　　　得未曾有　佛説聲聞　當得作佛　　　　
　　　　無上寶聚　不求自得　譬如童子　　　　
　　　　幼稚無識　捨父逃逝　遠到他土　　　　
　　　　周流諸國　五十餘年　其父憂念　　　　
　　　　四方推求　求之既疲　頓止一城　　　　
　　　　造立舍宅　五欲自娯　其家巨富　　　　
　　　　多諸金銀　車𤦲馬腦　眞珠琉璃　　　　
　　　　象馬牛羊　輦輿車乘　田業僮僕　　　　
　　　　人民衆多　出入息利　乃遍他國　　　　
　　　　商估賈人　無處不有　千萬億衆　　　　
　　　　圍繞恭敬　常爲王者　之所愛念　　　　
　　　　群臣豪族　皆共宗重　以諸縁故　　　　
　　　　往來者衆　豪富如是　有大力勢　　　　
　　　　而年朽邁　益憂念子　夙夜惟念　　　　
　　　　死時將至　癡子捨我　五十餘年　　　　
　　　　庫藏諸物　當如之何　爾時窮子　　　　
　　　　求索衣食　從邑至邑　從國至國　　　　
　　　　或有所得　或無所得　飢餓羸痩　　　　
　　　　體生瘡癬　漸次經歴　到父住城　　　　
　　　　傭賃展轉　遂至父舍　爾時長者　　　　
　　　　於其門内　施大寶帳　處師子座　　　　
　　　　眷屬圍遶　諸人侍衞　或有計算　　　　
　　　　金銀寶物　出内財産　注記券䟽　　　　
　　　　窮子見父　豪貴尊嚴　謂是國王　　　　
　　　　若是王等　驚怖自怪　何故至此　　　　
　　　　覆自念言　我若久住　或見逼迫　　　　
　　　　強驅使作　思惟是已　馳走而去　　　　
　　　　借問貧里　欲往傭作　長者是時　　　　
　　　　在師子座　遙見其子　默而識之　　　　
　　　　即勅使者　追捉將來　窮子驚喚　　　　
　　　　迷悶躄地　是人執我　必當見殺　　　　
　　　　何用衣食　使我至此　長者知子　　　　
　　　　愚癡狹劣　不信我言　不信是父　　　　
　　　　即以方便　更遣餘人　眇目矬陋　　　　
　　　　無威徳者　汝可語之　云當相雇　　　　
　　　　除諸糞穢　倍與汝價　窮子聞之　　　　
　　　　歡喜隨來　爲除糞穢　淨諸房舍　　　　
　　　　長者於牖　常見其子　念子愚劣　　　　
　　　　樂爲鄙事　於是長者　著弊垢衣　　　　
　　　　執除糞器　往到子所　方便附近　　　　
　　　　語令勤作　　　　
　　　　既益汝價　并塗足油　飮食充足　　　　
　　　　薦席厚煖　如是苦言　汝當勤作　　　　
　　　　又以軟語　若如我子　長者有智　　　　
　　　　漸令入出　經二十年　執作家事　　　　
　　　　示其金銀　眞珠頗梨　諸物出入　　　　
　　　　皆使令知　猶處門外　止宿草庵　　　　
　　　　自念貧事　我無此物　父知子心　　　　
　　　　漸已廣大　欲與財物　即聚親族　　　　
　　　　國王大臣　刹利居士　於此大衆　　　　
　　　　説是我子　捨我他行　經五十歳　　　　
　　　　自見子來　已二十年　昔於某城　　　　
　　　　而失是子　周行求索　遂來至此　　　　
　　　　凡我所有　舍宅人民　悉以付之　　　　
　　　　恣其所用　子念昔貧　志意下劣　　　　
　　　　今於父所　大獲珍寶　并及舍宅　　　　
　　　　一切財物　甚大歡喜　得未曾有　　　　
　　　　佛亦如是　知我樂小　未曾説言　　　　
　　　　汝等作佛　而説我等　得諸無漏　　　　
　　　　成就小乘　聲聞弟子　佛勅我等　　　　
　　　　説最上道　修習此者　當得成佛　　　　
　　　　我承佛教　爲大菩薩　以諸因縁　　　　
　　　　種種譬喩　若干言辭　説無上道　　　　
　　　　諸佛子等　從我聞法　日夜思惟　　　　
　　　　精勤修習　是時諸佛　即授其記　　　　
　　　　汝於來世　當得作佛　一切諸佛　　　　
　　　　祕藏之法　但爲菩薩　演其實事　　　　
　　　　而不爲我　説斯眞要　如彼窮子　　　　
　　　　得近其父　雖知諸物　心不希取　　　　
　　　　我等雖説　佛法寶藏　自無志願　　　　
　　　　亦復如是　我等内滅　自謂爲足　　　　
　　　　唯了此事　更無餘事　我等若聞　　　　
　　　　淨佛國土　教化衆生　都無欣樂　　　　
　　　　所以者何　一切諸法　皆悉空寂　　　　
　　　　無生無滅　無大無小　無漏無爲　　　　
　　　　如是思惟　不生喜樂　我等長夜　　　　
　　　　於佛智慧　無貪無著　無復志願　　　　
　　　　而自於法　謂是究竟　我等長夜　　　　
　　　　修習空法　得脱三界　苦惱之患　　　　
　　　　住最後身　有餘涅槃　佛所教化　　　　
　　　　得道不虚　則爲已得　報佛之恩　　　　
　　　　我等雖爲　諸佛子等　説菩薩法　　　　
　　　　以求佛道　而於是法　永無願樂　　　　
　　　　導師見捨　觀我心故　初不勸進　　　　
　　　　説有實利　如富長者　知子志劣　　　　
　　　　以方便力　柔伏其心　然後乃付　　　　
　　　　一切財物　　　　
　　　　佛亦如是　現希有事　知樂小者　　　　
　　　　以方便力　調伏其心　乃教大智　　　　
　　　　我等今日　得未曾有　非先所望　　　　
　　　　而今自得　如彼窮子　得無量寶　　　　
　　　　世尊我今　得道得果　於無漏法　　　　
　　　　得清淨眼　我等長夜　持佛淨戒　　　　
　　　　始於今日　得其果報　法王法中　　　　
　　　　久修梵行　今得無漏　無上大果　　　　
　　　　我等今者　眞是聲聞　以佛道聲　　　　
　　　　令一切聞　我等今者　眞阿羅漢　　　　
　　　　於諸世間　天人魔梵　普於其中　　　　
　　　　應受供養　世尊大恩　以希有事　　　　
　　　　憐愍教化　利益我等　無量億劫　　　　
　　　　誰能報者　手足供給　頭頂禮敬　　　　
　　　　一切供養　皆不能報　若以頂戴　　　　
　　　　兩肩荷負　於恒沙劫　盡心恭敬　　　　
　　　　又以美饍　無量寶衣　及諸臥具　　　　
　　　　種種湯藥　牛頭栴檀　及諸珍寶　　　　
　　　　以起塔廟　寶衣布地　如斯等事　　　　
　　　　以用供養　於恒沙劫　亦不能報　　　　
　　　　諸佛希有　無量無邊　不可思議　　　　
　　　　大神通力　無漏無爲　諸法之王　　　　
　　　　能爲下劣　忍于斯事　取相凡夫　　　　
　　　　隨宜爲説　諸佛於法　得最自在　　　　
　　　　知諸衆生　種種欲樂　及其志力　　　　
　　　　隨所堪任　以無量喩　而爲説法　　　　
　　　　隨諸衆生　宿世善根　又知成熟　　　　
　　　　未成熟者　種種籌量　分別知已　　　　
　　　　於一乘道　隨宜説三
妙法蓮華經卷第二
妙法蓮華經卷第三
　後秦龜茲國三藏法師
鳩摩羅什奉　詔譯　
　　藥草喩品第五
爾時世尊告摩訶迦葉及諸大弟子善哉善
哉迦葉善説如來眞實功徳誠如所言
如來復有無量無邊阿僧祇功徳汝等若於
無量億劫説不能盡迦葉當知如來是諸
法之王若有所説皆不虚也於一切法以
智方便而演説之其所説法皆悉到於一
切智地如來觀知一切諸法之所歸趣亦
知一切衆生深心所行通達無礙又於諸
法究盡明了示諸衆生一切智慧迦葉譬
如三千大千世界山川谿谷土地所生卉木
叢林及諸藥草種類若干名色各異密雲彌
布遍覆三千大千世界一時等澍其澤普洽
卉木叢林及諸藥草小根小莖小枝小葉中
根中莖中枝中葉大根大莖大枝大葉諸樹
大小隨上中下各有所受一雲所雨稱
其種性而得生長華菓敷實雖一地所生
一雨所潤而諸草木各有差別迦葉當知
如來亦復如是出現於世如大雲起以大
音聲普遍世界天人阿修羅如彼大雲遍
覆三千大千國土於大衆中而唱是言我
是如來應供正遍知明行足善逝世間解無上
士調御丈夫天人師佛世尊未度者令度
未解者令解未安者令安未涅槃者令
得涅槃今世後世如實知之我是一切知
者一切見者知道者開道者説道者汝等
天人阿修羅衆皆應到此爲聽法故爾時
無數千萬億種衆生來至佛所而聽法如
來于時觀是衆生諸根利鈍精進懈怠隨其
所堪而爲説法種種無量皆令歡喜快得
善利是諸衆生聞是法已現世安隱後生善
處以道受樂亦得聞法既聞法已離諸障
礙於諸法中任力所能漸得入道如彼
大雲雨於一切卉木叢林及諸藥草如其種
性具足蒙潤各得生長如來説法一相一
味所謂解脱相離相滅相究竟至於一切種
智其有衆生聞如來法若持讀誦如説修
行所得功徳不自覺知所以者何唯有如
來知此衆生種相體性念何事思何事
修何事云何念云何思云何修以何法
念以何法思以何法修以何法得何法
衆生住於種種之地唯有如來如實見之
明了無礙如彼卉木叢林諸藥草等而不
自知上中下性如來知是一相一味之法
所謂解脱相離相滅相究竟涅槃常寂滅相
終歸於空佛知是已觀衆生心欲而將護
之是故不即爲説一切種智汝等迦葉甚
爲希有能知如來隨宜説法能信能受所
以者何諸佛世尊隨宜説法難解難知爾時
世尊欲重宣此義而説偈言
　　　　破有法王　出現世間　隨衆生欲　　　　
　　　　種種説法　如來尊重　智慧深遠　　　　
　　　　久默斯要　不務速説　有智若聞　　　　
　　　　則能信解　無智疑悔　則爲永失　　　　
　　　　是故迦葉　隨力爲説　以種種縁　　　　
　　　　令得正見　迦葉當知　譬如大雲　　　　
　　　　起於世間　遍覆一切　慧雲含潤　　　　
　　　　電光晃曜　雷聲遠震　令衆悦豫　　　　
　　　　日光掩蔽　地上清涼　靉靆垂布　　　　
　　　　如可承攬　其雨普等　四方倶下　　　　
　　　　流澍無量　率土充洽　山川險谷　　　　
　　　　幽邃所生　卉木藥草　大小諸樹　　　　
　　　　百穀苗稼　甘蔗蒲萄　雨之所潤　　　　
　　　　無不豐足　乾地普洽　藥木竝茂　　　　
　　　　其雲所出　一味之水　草木叢林　　　　
　　　　隨分受潤　一切諸樹　上中下等　　　　
　　　　稱其大小　各得生長　根莖枝葉　　　　
　　　　華菓光色　一雨所及　皆得鮮澤　　　　
　　　　如其體相　性分大小　所潤是一　　　　
　　　　而各滋茂　佛亦如是　出現於世　　　　
　　　　譬如大雲　普覆一切　既出于世　　　　
　　　　爲諸衆生　分別演説　諸法之實　　　　
　　　　大聖世尊　於諸天人　一切衆中　　　　
　　　　而宣是言　我爲如來　兩足之尊　　　　
　　　　出于世間　猶如大雲　充潤一切　　　　
　　　　枯槁衆生　皆令離苦　得安隱樂　　　　
　　　　世間之樂　及涅槃樂　諸天人衆　　　　
　　　　一心善聽　皆應到此　覲無上尊　　　　
　　　　我爲世尊　無能及者　安隱衆生　　　　
　　　　故現於世　爲大衆説　甘露淨法　　　　
　　　　其法一味　解脱涅槃　以一妙音　　　　
　　　　演暢斯義　常爲大乘　而作因縁　　　　
　　　　我觀一切　普皆平等　無有彼此　　　　
　　　　愛憎之心　我無貪著　亦無限礙　　　　
　　　　恒爲一切　平等説法　如爲一人　　　　
　　　　衆多亦然　常演説法　曾無他事　　　　
　　　　去來坐立　終不疲厭　充足世間　　　　
　　　　如雨普潤　貴賤上下　持戒毀戒　　　　
　　　　威儀具足　及不具足　正見邪見　　　　
　　　　利根鈍根　等雨法雨　而無懈倦　　　　
　　　　一切衆生　聞我法者　隨力所受　　　　
　　　　住於諸地　或處人天　轉輪聖王　　　　
　　　　釋梵諸王　是小藥草　知無漏法　　　　
　　　　能得涅槃　起六神通　及得三明　　　　
　　　　獨處山林　常行禪定　得縁覺證　　　　
　　　　是中藥草　求世尊處　我當作佛　　　　
　　　　行精進定　是上藥草　又諸佛子　　　　
　　　　專心佛道　常行慈悲　自知作佛　　　　
　　　　決定無疑　是名小樹　安住神通　　　　
　　　　轉不退輪　度無量億　百千衆生　　　　
　　　　如是菩薩　名爲大樹　佛平等説　　　　
　　　　如一味雨　隨衆生性　所受不同　　　　
　　　　如彼草木　所禀各異　佛以此喩　　　　
　　　　方便開示　種種言辭　演説一法　　　　
　　　　於佛智慧　如海一渧　我雨法雨　　　　
　　　　充滿世間　一味之法　隨力修行　　　　
　　　　如彼叢林　藥草諸樹　隨其大小　　　　
　　　　漸増茂好　諸佛之法　常以一味　　　　
　　　　令諸世間　普得具足　漸次修行　　　　
　　　　皆得道果　聲聞縁覺　處於山林　　　　
　　　　住最後身　聞法得果　是名藥草　　　　
　　　　各得増長　若諸菩薩　智慧堅固　　　　
　　　　了達三界　求最上乘　是名小樹　　　　
　　　　而得増長　復有住禪　得神通力　　　　
　　　　聞諸法空　心大歡喜　放無數光　　　　
　　　　度諸衆生　是名大樹　而得増長　　　　
　　　　如是迦葉　佛所説法　譬如大雲　　　　
　　　　以一味雨　潤於人華　各得成實　　　　
　　　　迦葉當知　以諸因縁　種種譬喩　　　　
　　　　開示佛道　是我方便　諸佛亦然　　　　
　　　　今爲汝等　説最實事　諸聲聞衆　　　　
　　　　皆非滅度　汝等所行　是菩薩道　　　　
　　　　漸漸修學　悉當成佛
　　妙法蓮華經授記品第六
爾時世尊説是偈已告諸大衆唱如是言
我此弟子摩訶迦葉於未來世當得奉覲
三百萬億諸佛世尊供養恭敬尊重讃歎廣
宣諸佛無量大法於最後身得成爲佛名
曰光明如來應供正遍知明行足善逝世間
解無上士調御丈夫天人師佛世尊國名
光徳劫名大莊嚴佛壽十二小劫正法住
世二十小劫像法亦住二十小劫國界嚴飾
無諸穢惡瓦礫荊棘便利不淨其土平正無
有高下坑坎堆阜琉璃爲地寶樹行列黄
金爲繩以界道側散諸寶華周遍清淨其
國菩薩無量千億諸聲聞衆亦復無數無有
魔事雖有魔及魔民皆護佛法爾時世尊
欲重宣此義而説偈言
　　　　告諸比丘　我以佛眼　見是迦葉　　　　
　　　　於未來世　過無數劫　當得作佛　　　　
　　　　而於來世　供養奉覲　三百萬億　　　　
　　　　諸佛世尊　爲佛智慧　淨修梵行　　　　
　　　　供養最上　二足尊已　修習一切　　　　
　　　　無上之慧　於最後身　得成爲佛　　　　
　　　　其土清淨　琉璃爲地　多諸寶樹　　　　
　　　　行列道側　金繩界道　見者歡喜　　　　
　　　　常出好香　散衆名華　種種奇妙　　　　
　　　　以爲莊嚴　其地平正　無有丘坑　　　　
　　　　諸菩薩衆　不可稱計　其心調柔　　　　
　　　　逮大神通　奉持諸佛　大乘經典　　　　
　　　　諸聲聞衆　無漏後身　法王之子　　　　
　　　　亦不可計　乃以天眼　不能數知　　　　
　　　　其佛當壽　十二小劫　正法住世　　　　
　　　　二十小劫　像法亦住　二十小劫　　　　
　　　　光明世尊　其事如是
爾時大目犍連須菩提摩訶迦栴延等皆
悉悚慄一心合掌瞻仰尊顏目不暫捨即
共同聲而説偈言
　　　　大雄猛世尊　諸釋之法王　　　　
　　　　哀愍我等故　而賜佛音聲　　　　
　　　　若知我深心　見爲授記者　　　　
　　　　如以甘露灑　除熱得清涼　　　　
　　　　如從饑國來　忽遇大王饍　　　　
　　　　心猶懷疑懼　未敢即便食　　　　
　　　　若復得王教　然後乃敢食　　　　
　　　　我等亦如是　毎惟小乘過　　　　
　　　　不知當云何　得佛無上慧　　　　
　　　　雖聞佛音聲　言我等作佛　　　　
　　　　心尚懷憂懼　如未敢便食　　　　
　　　　若蒙佛授記　爾乃快安樂　　　　
　　　　大雄猛世尊　常欲安世間　　　　
　　　　願賜我等記　如飢須教食
爾時世尊知諸大弟子心之所念告諸比
丘是須菩提於當來世奉覲三百萬億那
由他佛供養恭敬尊重讃歎常修梵行具
菩薩道於最後身得成爲佛號曰名相
如來應供正遍知明行足善逝世間解無上士
調御丈夫天人師佛世尊劫名有寶國名
寶生其土平正頗梨爲地寶樹莊嚴無諸
丘坑沙礫荊棘便利之穢寶華覆地周遍清
淨其土人民皆處寶臺珍妙樓閣聲聞弟子
無量無邊算數譬喩所不能知諸菩薩衆
無數千萬億那由他佛壽十二小劫正法住
世二十小劫像法亦住二十小劫其佛常處
虚空爲衆説法度脱無量菩薩及聲聞衆
爾時世尊欲重宣此義而説偈言
　　　　諸比丘衆　今告汝等　皆當一心　　　　
　　　　聽我所説　我大弟子　須菩提者　　　　
　　　　當得作佛　號曰名相　當供無數　　　　
　　　　萬億諸佛　隨佛所行　漸具大道　　　　
　　　　最後身得　三十二相　端正姝妙　　　　
　　　　猶如寶山　其佛國土　嚴淨第一　　　　
　　　　衆生見者　無不愛樂　佛於其中　　　　
　　　　度無量衆　其佛法中　多諸菩薩　　　　
　　　　皆悉利根　轉不退輪　彼國常以　　　　
　　　　菩薩莊嚴　諸聲聞衆　不可稱數　　　　
　　　　皆得三明　具六神通　住八解脱　　　　
　　　　有大威徳　其佛説法　現於無量　　　　
　　　　神通變化　不可思議　諸天人民　　　　
　　　　數如恒沙　皆共合掌　聽受佛語　　　　
　　　　其佛當壽　十二小劫　正法住世　　　　
　　　　二十小劫　像法亦住　二十小劫
爾時世尊復告諸比丘衆我今語汝是大迦
旃延於當來世以諸供具供養奉事八千
億佛恭敬尊重諸佛滅後各起塔廟高千
由旬縱廣正等五百由旬皆以金銀琉璃
車𤦲馬瑙眞珠玫瑰七寶合成衆華瓔珞
塗香末香燒香繒蓋幢幡供養塔廟過是
已後當復供養二萬億佛亦復如是供養
是諸佛已具菩薩道當得作佛號曰閻
浮那提金光如來應供正遍知明行足善逝世
間解無上士調御丈夫天人師佛世尊其土平
正頗梨爲地寶樹莊嚴黄金爲繩以界道
側妙華覆地周遍清淨見者歡喜無四惡
道地獄餓鬼畜生阿修羅道多有天人諸聲
聞衆及諸菩薩無量萬億莊嚴其國佛壽
十二小劫正法住世二十小劫像法亦住
二十小劫爾時世尊欲重宣此義而説偈
言
　　　　諸比丘衆　皆一心聽　如我所説　　　　
　　　　眞實無異　是迦栴延　當以種種　　　　
　　　　妙好供具　供養諸佛　諸佛滅後　　　　
　　　　起七寶塔　亦以華香　供養舍利　　　　
　　　　其最後身　得佛智慧　成等正覺　　　　
　　　　國土清淨　度脱無量　萬億衆生　　　　
　　　　皆爲十方　之所供養　佛之光明　　　　
　　　　無能勝者　其佛號曰　閻浮金光　　　　
　　　　菩薩聲聞　斷一切有　無量無數　　　　
　　　　莊嚴其國
爾時世尊復告大衆我今語汝是大目犍
連當以種種供具供養八千諸佛恭敬尊
重諸佛滅後各起塔廟高千由旬縱廣正
等五百由旬皆以金銀琉璃車𤦲馬瑙眞
珠玫瑰七寶合成衆華瓔珞塗香末香燒
香繒蓋幢幡以用供養過是已後當復供
養二百萬億諸佛亦復如是當得成佛號
曰多摩羅跋栴檀香如來應供正遍知明行
足善逝世間解無上士調御丈夫天人師佛世
尊劫名喜滿國名意樂其土平正頗梨
爲地寶樹莊嚴散眞珠華周遍清淨見者
歡喜多諸天人菩薩聲聞其數無量佛壽二
十四小劫正法住世四十小劫像法亦住四
十小劫爾時世尊欲重宣此義而説偈
言
　　　　我此弟子　大目犍連　捨是身已　　　　
　　　　得見八千　二百萬億　諸佛世尊　　　　
　　　　爲佛道故　供養恭敬　於諸佛所　　　　
　　　　常修梵行　於無量劫　奉持佛法　　　　
　　　　諸佛滅後　起七寶塔　長表金刹　　　　
　　　　華香伎樂　而以供養　諸佛塔廟　　　　
　　　　漸漸具足　菩薩道已　於意樂國　　　　
　　　　而得作佛　號多摩羅　栴檀之香　　　　
　　　　其佛壽命　二十四劫　常爲天人　　　　
　　　　演説佛道　聲聞無量　如恒河沙　　　　
　　　　三明六通　有大威徳　菩薩無數　　　　
　　　　志固精進　於佛智慧　皆不退轉　　　　
　　　　佛滅度後　正法當住　四十小劫　　　　
　　　　像法亦爾　我諸弟子　威徳具足　　　　
　　　　其數五百　皆當授記　於未來世　　　　
　　　　咸得成佛　我及汝等　宿世因縁　　　　
　　　　吾今當説　汝等善聽◎
妙法蓮華經化城喩品第七
佛告諸比丘乃往過去無量無邊不可思議
阿僧祇劫爾時有佛名大通智勝如來
應供正遍知明行足善逝世間解無上士調御
丈夫天人師佛世尊其國名好成劫名大
相諸比丘彼佛滅度已來甚大久遠譬如三
千大千世界所有地種假使有人磨以爲墨
過於東方千國土乃下一點大如微塵又
過千國土復下一點如是展轉盡地種墨
於汝等意云何是諸國土若算師若算師弟
子能得邊際知其數不不也世尊諸比丘
是人所經國土若點不點盡末爲塵一塵
一劫彼佛滅度已來復過是數無量無邊百
千萬億阿僧祇劫我以如來知見力故觀
彼久遠猶若今日爾時世尊欲重宣此義
而説偈言
　　　　我念過去世　無量無邊劫　　　　
　　　　有佛兩足尊　名大通智勝　　　　
　　　　如人以力磨　三千大千土　　　　
　　　　盡此諸地種　皆悉以爲墨　　　　
　　　　過於千國土　乃下一塵點　　　　
　　　　如是展轉點　盡此諸塵墨　　　　
　　　　如是諸國土　點與不點等　　　　
　　　　復盡末爲塵　一塵爲一劫　　　　
　　　　此諸微塵數　其劫復過是　　　　
　　　　彼佛滅度來　如是無量劫　　　　
　　　　如來無礙智　知彼佛滅度　　　　
　　　　及聲聞菩薩　如見今滅度　　　　
　　　　諸比丘當知　佛智淨微妙　　　　
　　　　無漏無所礙　通達無量劫
佛告諸比丘大通智勝佛壽五百四十萬億
那由他劫其佛本坐道場破魔軍已垂得
阿耨多羅三藐三菩提而諸佛法不現在前
如是一小劫乃至十小劫結加趺坐身心不
動而諸佛法猶不在前爾時忉利諸天先
爲彼佛於菩提樹下敷師子座高一由旬
佛於此座當得阿耨多羅三藐三菩提適
坐此座時諸梵天王雨衆天華面百由旬
香風時來吹去萎華更雨新者如是不絶
滿十小劫供養於佛乃至滅度常雨此華
四王諸天爲供養佛常撃天鼓其餘諸天
作天伎樂滿十小劫至于滅度亦復如是
諸比丘大通智勝佛過十小劫諸佛之法乃
現在前成阿耨多羅三藐三菩提其佛未出
家時有十六子其第一者名曰智積諸
子各有種種珍異玩好之具聞父得成阿
耨多羅三藐三菩提皆捨所珍往詣佛所
諸母涕泣而隨送之其祖轉輪聖王與一
百大臣及餘百千萬億人民皆共圍繞隨至
道場咸欲親近大通智勝如來供養恭敬尊
重讃歎到已頭面禮足繞佛畢已一心合
掌瞻仰世尊以偈頌曰
　　　　大威徳世尊　爲度衆生故　　　　
　　　　於無量億劫　爾乃得成佛　　　　
　　　　諸願已具足　善哉吉無上　　　　
　　　　世尊甚希有　一坐十小劫　　　　
　　　　身體及手足　靜然安不動　　　　
　　　　其心常惔怕　未曾有散亂　　　　
　　　　究竟永寂滅　安住無漏法　　　　
　　　　今者見世尊　安隱成佛道　　　　
　　　　我等得善利　稱慶大歡喜　　　　
　　　　衆生常苦惱　盲瞑無導師　　　　
　　　　不識苦盡道　不知求解脱　　　　
　　　　長夜増惡趣　減損諸天衆　　　　
　　　　從冥入於冥　永不聞佛名　　　　
　　　　今佛得最上　安隱無漏道　　　　
　　　　我等及天人　爲得最大利　　　　
　　　　是故咸稽首　歸命無上尊
爾時十六王子偈讃佛已勸請世尊轉於法
輪咸作是言世尊説法多所安隱憐愍
饒益諸天人民重説偈言
　　　　世雄無等倫　百福自莊嚴　　　　
　　　　得無上智慧　願爲世間説　　　　
　　　　度脱於我等　及諸衆生類　　　　
　　　　爲分別顯示　令得是智慧　　　　
　　　　若我等得佛　衆生亦復然　　　　
　　　　世尊知衆生　深心之所念　　　　
　　　　亦知所行道　又知智慧力　　　　
　　　　欲樂及修福　宿命所行業　　　　
　　　　世尊悉知已　當轉無上輪
佛告諸比丘大通智勝佛得阿耨多羅三藐
三菩提時十方各五百萬億諸佛世界六種
震動其國中間幽冥之處日月威光所不
能照而皆大明其中衆生各得相見咸作
是言此中云何忽生衆生又其國界諸天宮
殿乃至梵宮六種震動大光普照遍滿世界
勝諸天光爾時東方五百萬億諸國土中
梵天宮殿光明照曜倍於常明諸梵天王各
作是念今者宮殿光明昔所未有以何因
縁而現此相是時諸梵天王即各相詣共
議此事時彼衆中有一大梵天王名救
一切爲諸梵衆而説偈言
　　　　我等諸宮殿　光明昔未有　　　　
　　　　此是何因縁　宜各共求之　　　　
　　　　爲大徳天生　爲佛出世間　　　　
　　　　而此大光明　遍照於十方
爾時五百萬億國土諸梵天王與宮殿倶各
以衣裓盛諸天華共詣西方推尋是相
見大通智勝如來處于道場菩提樹下坐師
子座諸天龍王乾闥婆緊那羅摩睺羅伽人
非人等恭敬圍繞及見十六王子請佛轉法
輪即時諸梵天王頭面禮佛繞百千匝即
以天華而散佛上其所散華如須彌山并
以供養佛菩提樹其菩提樹高十由旬華供
養已各以宮殿奉上彼佛而作是言唯
見哀愍饒益我等所獻宮殿願垂納受時
諸梵天王即於佛前一心同聲以偈頌曰
　　　　世尊甚希有　難可得値遇　　　　
　　　　具無量功徳　能救護一切　　　　
　　　　天人之大師　哀愍於世間　　　　
　　　　十方諸衆生　普皆蒙饒益　　　　
　　　　我等所從來　五百萬億國　　　　
　　　　捨深禪定樂　爲供養佛故　　　　
　　　　我等先世福　宮殿甚嚴飾　　　　
　　　　今以奉世尊　唯願哀納受
爾時諸梵天王偈讃佛已各作是言唯願
世尊轉於法輪度脱衆生開涅槃道時諸
梵天王一心同聲而説偈言
　　　　世雄兩足尊　唯願演説法　　　　
　　　　以大慈悲力　度苦惱衆生
爾時大通智勝如來默然許之又諸比丘東
南方五百萬億國土諸大梵王各自見宮殿
光明照曜昔所未有歡喜踊躍生希有心
即各相詣共議此事時彼衆中有一大梵
天王名曰大悲爲諸梵衆而説偈言
　　　　是事何因縁　而現如此相　　　　
　　　　我等諸宮殿　光明昔未有　　　　
　　　　爲大徳天生　爲佛出世間　　　　
　　　　未曾見此相　當共一心求　　　　
　　　　過千萬億土　尋光共推之　　　　
　　　　多是佛出世　度脱苦衆生
爾時五百萬億諸梵天王與宮殿倶各以衣
裓盛諸天華共詣西北方推尋是相見大
通智勝如來處于道場菩提樹下坐師子座
諸天龍王乾闥婆緊那羅摩睺羅伽人非人
等恭敬圍繞及見十六王子請佛轉法輪
時諸梵天王頭面禮佛繞百千匝即以天
華而散佛上所散之華如須彌山并以供
養佛菩提樹華供養已各以宮殿奉上彼
佛而作是言唯見哀愍饒益我等所獻
宮殿願垂納受爾時諸梵天王即於佛前
一心同聲以偈頌曰
　　　　聖主天中王　迦陵頻伽聲　　　　
　　　　哀愍衆生者　我等今敬禮　　　　
　　　　世尊甚希有　久遠乃一現　　　　
　　　　一百八十劫　空過無有佛　　　　
　　　　三惡道充滿　諸天衆減少　　　　
　　　　今佛出於世　爲衆生作眼　　　　
　　　　世間所歸趣　救護於一切　　　　
　　　　爲衆生之父　哀愍饒益者　　　　
　　　　我等宿福慶　今得値世尊
爾時諸梵天王偈讃佛已各作是言唯願
世尊哀愍一切轉於法輪度脱衆生時諸
梵天王一心同聲而説偈言
　　　　大聖轉法輪　顯示諸法相　　　　
　　　　度苦惱衆生　令得大歡喜　　　　
　　　　衆生聞此法　得道若生天　　　　
　　　　諸惡道減少　忍善者増益
爾時大通智勝如來默然許之又諸比丘
南方五百萬億國土諸大梵王各自見宮
殿光明照曜昔所未有歡喜踊躍生希有
心即各相詣共議此事以何因縁我等宮
殿有此光曜時彼衆中有一大梵天王名
曰妙法爲諸梵衆而説偈言
　　　　我等諸宮殿　光明甚威曜　　　　
　　　　此非無因縁　是相宜求之　　　　
　　　　過於百千劫　未曾見是相　　　　
　　　　爲大徳天生　爲佛出世間
爾時五百萬億諸梵天王與宮殿倶各以
衣裓盛諸天華共詣北方推尋是相見
大通智勝如來處于道場菩提樹下坐師子
座諸天龍王乾闥婆緊那羅摩睺羅伽人非
人等恭敬圍繞及見十六王子請佛轉法
輪時諸梵天王頭面禮佛繞百千匝即以天
華而散佛上所散之華如須彌山并以供
養佛菩提樹華供養已各以宮殿奉上彼
佛而作是言唯見哀愍饒益我等所獻
宮殿願垂納受爾時諸梵天王即於佛前
一心同聲以偈頌曰
　　　　世尊甚難見　破諸煩惱者　　　　
　　　　過百三十劫　今乃得一見　　　　
　　　　諸飢渇衆生　以法雨充滿　　　　
　　　　昔所未曾見　無量智慧者　　　　
　　　　如優曇鉢花　今日乃値遇　　　　
　　　　我等諸宮殿　蒙光故嚴飾　　　　
　　　　世尊大慈悲　唯願垂納受
爾時諸梵天王偈讃佛已各作是言唯願
世尊轉於法輪令一切世間諸天魔梵沙門
婆羅門皆獲安隱而得度脱時諸梵天王
一心同聲以偈頌曰
　　　　唯願天人尊　轉無上法輪　　　　
　　　　撃于大法鼓　而吹大法螺　　　　
　　　　普雨大法雨　度無量衆生　　　　
　　　　我等咸歸請　當演深遠音
爾時大通智勝如來默然許之西南方乃至
下方亦復如是爾時上方五百萬億國土諸
大梵王皆悉自覩所止宮殿光明威曜昔
所未有歡喜踊躍生希有心即各相詣共
議此事以何因縁我等宮殿有斯光明時
彼衆中有一大梵天王名曰尸棄爲諸梵
衆而説偈言
　　　　今以何因縁　我等諸宮殿　　　　
　　　　威徳光明曜　嚴飾未曾有　　　　
　　　　如是之妙相　昔所未聞見　　　　
　　　　爲大徳天生　爲佛出世間
爾時五百萬億諸梵天王與宮殿倶各以
衣裓盛諸天華共詣下方推尋是相見大
通智勝如來處于道場菩提樹下坐師子座
諸天龍王乾闥婆緊那羅摩睺羅伽人非人等
恭敬圍繞及見十六王子請佛轉法輪時
諸梵天王頭面禮佛繞百千匝即以天華
而散佛上所散之花如須彌山并以供養
佛菩提樹花供養已各以宮殿奉上彼佛
而作是言唯見哀愍饒益我等所獻宮
殿願垂納受時諸梵天王即於佛前一心
同聲以偈頌曰
　　　　善哉見諸佛　救世之聖尊　　　　
　　　　能於三界獄　勉出諸衆生　　　　
　　　　普智天人尊　哀愍群萌類　　　　
　　　　能開甘露門　廣度於一切　　　　
　　　　於昔無量劫　空過無有佛　　　　
　　　　世尊未出時　十方常暗冥　　　　
　　　　三惡道増長　阿修羅亦盛　　　　
　　　　諸天衆轉減　死多墮惡道　　　　
　　　　不從佛聞法　常行不善時　　　　
　　　　色力及智慧　斯等皆減少　　　　
　　　　罪業因縁故　失樂及樂想　　　　
　　　　住於邪見法　不識善儀則　　　　
　　　　不蒙佛所化　常墮於惡道　　　　
　　　　佛爲世間眼　久遠時乃出　　　　
　　　　哀愍諸衆生　故現於世間　　　　
　　　　超出成正覺　我等甚欣慶　　　　
　　　　及餘一切衆　喜歎未曾有　　　　
　　　　我等諸宮殿　蒙光故嚴飾　　　　
　　　　今以奉世尊　唯垂哀納受　　　　
　　　　願以此功徳　普及於一切　　　　
　　　　我等與衆生　皆共成佛道
爾時五百萬億諸梵天王偈讃佛已各白佛
言唯願世尊轉於法輪多所安隱多所
度脱時諸梵天王而説偈言
　　　　世尊轉法輪　撃甘露法鼓　　　　
　　　　度苦惱衆生　開示涅槃道　　　　
　　　　唯願受我請　以大微妙音　　　　
　　　　哀愍而敷演　無量劫習法
爾時大通智勝如來受十方諸梵天王及
十六王子請即時三轉十二行法輪若沙門
婆羅門若天魔梵及餘世間所不能轉謂
是苦是苦集是苦滅是苦滅道及廣説十
二因縁法無明縁行行縁識識縁名色
名色縁六入六入縁觸觸縁受受縁愛愛
縁取取縁有有縁生生縁老死憂悲苦
惱無明滅則行滅行滅則識滅識滅則名色
滅名色滅則六入滅六入滅則觸滅觸滅
則受滅受滅則愛滅愛滅則取滅取滅則
有滅有滅則生滅生滅則老死憂悲苦惱
滅佛於天人大衆之中説是法時六百萬
億那由他人以不受一切法故而於諸漏
心得解脱皆得深妙禪定三明六通具八
解脱第二第三第四説法時千萬億恒河沙
那由他等衆生亦以不受一切法故而於
諸漏心得解脱從是已後諸聲聞衆無量
無邊不可稱數爾時十六王子皆以童
子出家而爲沙彌諸根通利智慧明了已
曾供養百千萬億諸佛淨修梵行求阿耨
多羅三藐三菩提倶白佛言世尊是諸無量
千萬億大徳聲聞皆已成就世尊亦當爲
我等説阿耨多羅三藐三菩提法我等聞已
皆共修學世尊我等志願如來知見深心所
念佛自證知爾時轉輪聖王所將衆中八萬
億人見十六王子出家亦求出家王即聽
許爾時彼佛受沙彌請過二萬劫已乃於
四衆之中説是大乘經名妙法蓮華教菩薩
法佛所護念説是經已十六沙彌爲阿耨
多羅三藐三菩提故皆共受持諷誦通利説
是經時十六菩薩沙彌皆悉信受聲聞衆中
亦有信解其餘衆生千萬億種皆生疑惑
佛説是經於八千劫未曾休廢説此經已
即入靜室住於禪定八萬四千劫是時十
六菩薩沙彌知佛入室寂然禪定各昇法
座亦於八萬四千劫爲四部衆廣説分別
妙法華經一一皆度六百萬億那由他恒河
沙等衆生示教利喜令發阿耨多羅三藐三
菩提心大通智勝佛過八萬四千劫已從
三昧起往詣法座安詳而坐普告大衆是
十六菩薩沙彌甚爲希有諸根通利智慧明
了已曾供養無量千萬億數諸佛於諸佛
所常修梵行受持佛智開示衆生令入
其中汝等皆當數數親近而供養之所以者
何若聲聞辟支佛及諸菩薩能信是十六菩
薩所説經法受持不毀者是人皆當得阿
耨多羅三藐三菩提如來之慧佛告諸比丘
是十六菩薩常樂説是妙法蓮華經一一菩
薩所化六百萬億那由他恒河沙等衆生世
世所生與菩薩倶從其聞法悉皆信解
以此因縁得値四百萬億諸佛世尊于今
不盡諸比丘我今語汝彼佛弟子十六沙
彌今皆得阿耨多羅三藐三菩提於十方國
土現在説法有無量百千萬億菩薩聲聞
以爲眷屬其二沙彌東方作佛一名阿閦
在歡喜國二名須彌頂東南方二佛一
名師子音二名師子相南方二佛一名
虚空住二名常滅西南方二佛一名帝
相二名梵相西方二佛一名阿彌陀二
名度一切世間苦惱西北方二佛一名多
摩羅跋栴檀香神通二名須彌相北方二
佛一名雲自在二名雲自在王東北方
佛名壞一切世間怖畏第十六我釋迦牟尼
佛於娑婆國土成阿耨多羅三藐三菩提
諸比丘我等爲沙彌時各各教化無量百
千萬億恒河沙等衆生從我聞法爲阿耨多
羅三藐三菩提此諸衆生于今有住聲聞
地者我常教化阿耨多羅三藐三菩提是諸
人等應以是法漸入佛道所以者何如
來智慧難信難解爾時所化無量恒河沙等
衆生者汝等諸比丘及我滅度後未來世中
聲聞弟子是也我滅度後復有弟子不聞
是經不知不覺菩薩所行自於所得功
徳生滅度想當入涅槃我於餘國作佛
更有異名是人雖生滅度之想入於涅槃
而於彼土求佛智慧得聞是經唯以佛
乘而得滅度更無餘乘除諸如來方便説
法諸比丘若如來自知涅槃時到衆又清
淨信解堅固了達空法深入禪定便集諸
菩薩及聲聞衆爲説是經世間無有二乘
而得滅度唯一佛乘得滅度耳比丘當知
如來方便深入衆生之性如其志樂小法
深著五欲爲是等故説於涅槃是人若聞
則便信受譬如五百由旬險難惡道曠絶無
人怖畏之處若有多衆欲過此道至珍
寶處有一導師聰慧明達善知險道通塞之
相將導衆人欲過此難所將人衆中路
懈退白導師言我等疲極而復怖畏不能
復進前路猶遠今欲退還導師多諸方便
而作是念此等可愍云何捨大珍寶而欲
退還作是念已以方便力於險道中過
三百由旬化作一城告衆人言汝等勿怖
莫得退還今此大城可於中止隨意所作
若入是城快得安隱若能前至寶所亦可
得去是時疲極之衆心大歡喜歎未曾有
我等今者免斯惡道快得安隱於是衆人
前入化城生已度想生安隱想爾時導師
知此人衆既得止息無復疲惓即滅化城
語衆人言汝等去來寶處在近向者大城
我所化作爲止息耳諸比丘如來亦復如
是今爲汝等作大導師知諸生死煩惱
惡道險難長遠應去應度若衆生但聞一
佛乘者則不欲見佛不欲親近便作是
念佛道長遠久受懃苦乃可得成佛知是
心怯弱下劣以方便力而於中道爲止息
故説二涅槃若衆生住於二地如來爾時
即便爲説汝等所作未辦汝所住地近於
佛慧當觀察籌量所得涅槃非眞實也
但是如來方便之力於一佛乘分別説三
如彼導師爲止息故化作大城既知息已
而告之言寶處在近此城非實我化作耳
爾時世尊欲重宣此義而説偈言
　　　　大通智勝佛　十劫坐道場　　　　
　　　　佛法不現前　不得成佛道　　　　
　　　　諸天神龍王　阿修羅衆等　　　　
　　　　常雨於天華　以供養彼佛　　　　
　　　　諸天撃天鼓　并作衆伎樂　　　　
　　　　香風吹萎華　更雨新好者　　　　
　　　　過十小劫已　乃得成佛道　　　　
　　　　諸天及世人　心皆懷踊躍　　　　
　　　　彼佛十六子　皆與其眷屬　　　　
　　　　千萬億圍繞　倶行至佛所　　　　
　　　　頭面禮佛足　而請轉法輪　　　　
　　　　聖師子法雨　充我及一切　　　　
　　　　世尊甚難値　久遠時一現　　　　
　　　　爲覺悟群生　震動於一切　　　　
　　　　東方諸世界　五百萬億國　　　　
　　　　梵宮殿光曜　昔所未曾有　　　　
　　　　諸梵見此相　尋來至佛所　　　　
　　　　散花以供養　并奉上宮殿　　　　
　　　　請佛轉法輪　以偈而讃歎　　　　
　　　　佛知時未至　受請默然坐　　　　
　　　　三方及四維　上下亦復爾　　　　
　　　　散花奉宮殿　請佛轉法輪　　　　
　　　　世尊甚難値　願以大慈悲　　　　
　　　　廣開甘露門　轉無上法輪　　　　
　　　　無量慧世尊　受彼衆人請　　　　
　　　　爲宣種種法　四諦十二縁　　　　
　　　　無明至老死　皆從生縁有　　　　
　　　　如是衆過患　汝等應當知　　　　
　　　　宣暢是法時　六百萬億姟　　　　
　　　　得盡諸苦際　皆成阿羅漢　　　　
　　　　第二説法時　千萬恒沙衆　　　　
　　　　於諸法不受　亦得阿羅漢　　　　
　　　　從是後得道　其數無有量　　　　
　　　　萬億劫算數　不能得其邊　　　　
　　　　時十六王子　出家作沙彌　　　　
　　　　皆共請彼佛　演説大乘法　　　　
　　　　我等及營從　皆當成佛道　　　　
　　　　願得如世尊　慧眼第一淨　　　　
　　　　佛知童子心　宿世之所行　　　　
　　　　以無量因縁　種種諸譬喩　　　　
　　　　説六波羅蜜　及諸神通事　　　　
　　　　分別眞實法　菩薩所行道　　　　
　　　　説是法華經　如恒河沙偈　　　　
　　　　彼佛説經已　靜室入禪定　　　　
　　　　一心一處坐　八萬四千劫　　　　
　　　　是諸沙彌等　知佛禪未出　　　　
　　　　爲無量億衆　説佛無上慧　　　　
　　　　各各坐法座　説是大乘經　　　　
　　　　於佛宴寂後　宣揚助法化　　　　
　　　　一一沙彌等　所度諸衆生　　　　
　　　　有六百萬億　恒河沙等衆　　　　
　　　　彼佛滅度後　是諸聞法者　　　　
　　　　在在諸佛土　常與師倶生　　　　
　　　　是十六沙彌　具足行佛道　　　　
　　　　今現在十方　各得成正覺　　　　
　　　　爾時聞法者　各在諸佛所　　　　
　　　　其有住聲聞　漸教以佛道　　　　
　　　　我在十六數　曾亦爲汝説　　　　
　　　　是故以方便　引汝趣佛慧　　　　
　　　　以是本因縁　今説法華經　　　　
　　　　令汝入佛道　愼勿懷驚懼　　　　
　　　　譬如險惡道　逈絶多毒獸　　　　
　　　　又復無水草　人所怖畏處　　　　
　　　　無數千萬衆　欲過此險道　　　　
　　　　其路甚曠遠　經三百由旬　　　　
　　　　時有一導師　強識有智慧　　　　
　　　　明了心決定　在險濟衆難　　　　
　　　　衆人皆疲惓　而白導師言　　　　
　　　　我等今頓乏　於此欲退還　　　　
　　　　導師作是念　此輩甚可愍　　　　
　　　　如何欲退還　而失大珍寶　　　　
　　　　尋時思方便　當設神通力　　　　
　　　　化作大城郭　莊嚴諸舍宅　　　　
　　　　周匝有園林　渠流及浴池　　　　
　　　　重門高樓閣　男女皆充滿　　　　
　　　　即作是化已　慰衆言勿懼　　　　
　　　　汝等入此城　各可隨所樂　　　　
　　　　諸人既入城　心皆大歡喜　　　　
　　　　皆生安隱想　自謂已得度　　　　
　　　　導師知息已　集衆而告言　　　　
　　　　汝等當前進　此是化城耳　　　　
　　　　我見汝疲極　中路欲退還　　　　
　　　　故以方便力　權化作此城　　　　
　　　　汝等勤精進　當共至寶所　　　　
　　　　我亦復如是　爲一切導師　　　　
　　　　見諸求道者　中路而懈廢　　　　
　　　　不能度生死　煩惱諸險道　　　　
　　　　故以方便力　爲息説涅槃　　　　
　　　　言汝等苦滅　所作皆已辦　　　　
　　　　既知到涅槃　皆得阿羅漢　　　　
　　　　爾乃集大衆　爲説眞實法　　　　
　　　　諸佛方便力　分別説三乘　　　　
　　　　唯有一佛乘　息處故説二　　　　
　　　　今爲汝説實　汝所得非滅　　　　
　　　　爲佛一切智　當發大精進　　　　
　　　　汝證一切智　十力等佛法　　　　
　　　　具三十二相　乃是眞實滅　　　　
　　　　諸佛之導師　爲息説涅槃　　　　
　　　　既知是息已　引入於佛慧
妙法蓮華經卷第三

妙法蓮華經卷第四
　後秦龜茲國三藏法師
鳩摩羅什奉　詔譯　
　　五百弟子受記品第八
爾時富樓那彌多羅尼子從佛聞是智慧方
便隨宜説法又聞授諸大弟子阿耨多羅三
藐三菩提記復聞宿世因縁之事復聞諸佛
有大自在神通之力得未曾有心淨踊躍
即從座起到於佛前頭面禮足却住一面
瞻仰尊顏目不暫捨而作是念世尊甚奇
特所爲希有隨順世間若干種性以方便
知見而爲説法拔出衆生處處貪著我等
於佛功徳言不能宣唯佛世尊能知我
等深心本願爾時佛告諸比丘汝等見是
富樓那彌多羅尼子不我常稱其於説法人
中最爲第一亦常歎其種種功徳精勤護
持助宣我法能於四衆示教利喜具足解
釋佛之正法而大饒益同梵行者自捨如
來無能盡其言論之辯汝等勿謂富樓
那但能護持助宣我法亦於過去九十億諸
佛所護持助宣佛之正法於彼説法人中
亦最第一又於諸佛所説空法明了通達
得四無礙智常能審諦清淨説法無有疑
惑具足菩薩神通之力隨其壽命常修梵
行彼佛世人咸皆謂之實是聲聞而富樓
那以斯方便饒益無量百千衆生又化無
量阿僧祇人令立阿耨多羅三藐三菩提
爲淨佛土故常作佛事教化衆生諸比
丘富樓那亦於七佛説法人中而得第一
今於我所説法人中亦爲第一於賢劫中
當來諸佛説法人中亦復第一而皆護持
助宣佛法亦於未來護持助宣無量無邊
諸佛之法教化饒益無量衆生令立阿耨
多羅三藐三菩提爲淨佛土故常勤精進
教化衆生漸漸具足菩薩之道過無量阿
僧祇劫當於此土得阿耨多羅三藐三菩
提號曰法明如來應供正遍知明行足善逝
世間解無上士調御丈夫天人師佛世尊其
佛以恒河沙等三千大千世界爲一佛土七
寶爲地地平如掌無有山陵谿澗溝壑
七寶臺觀充滿其中諸天宮殿近處虚空
人天交接兩得相見無諸惡道亦無女人
一切衆生皆以化生無有婬欲得大神通
身出光明飛行自在志念堅固精進智慧
普皆金色三十二相而自莊嚴其國衆生常
以二食一者法喜食二者禪悦食有無量
阿僧祇千萬億那由他諸菩薩衆得大神通
四無礙智善能教化衆生之類其聲聞衆
算數校計所不能知皆得具足六通三明
及八解脱其佛國土有如是等無量功徳
莊嚴成就劫名寶明國名善淨其佛壽
命無量阿僧祇劫法住甚久佛滅度後起
七寶塔遍滿其國爾時世尊欲重宣此義
而説偈言
　　　　諸比丘諦聽　佛子所行道　　　　
　　　　善學方便故　不可得思議　　　　
　　　　知衆樂小法　而畏於大智　　　　
　　　　是故諸菩薩　作聲聞縁覺　　　　
　　　　以無數方便　化諸衆生類　　　　
　　　　自説是聲聞　去佛道甚遠　　　　
　　　　度脱無量衆　皆悉得成就　　　　
　　　　雖小欲懈怠　漸當令作佛　　　　
　　　　内祕菩薩行　外現是聲聞　　　　
　　　　少欲厭生死　實自淨佛土　　　　
　　　　示衆有三毒　又現邪見相　　　　
　　　　我弟子如是　方便度衆生　　　　
　　　　若我具足説　種種現化事　　　　
　　　　衆生聞是者　心則懷疑惑　　　　
　　　　今此富樓那　於昔千億佛　　　　
　　　　勤修所行道　宣護諸佛法　　　　
　　　　爲求無上慧　而於諸佛所　　　　
　　　　現居弟子上　多聞有智慧　　　　
　　　　所説無所畏　能令衆歡喜　　　　
　　　　未曾有疲惓　而以助佛事　　　　
　　　　已度大神通　具四無礙智　　　　
　　　　知諸根利鈍　常説清淨法　　　　
　　　　演暢如是義　教諸千億衆　　　　
　　　　令住大乘法　而自淨佛土　　　　
　　　　未來亦供養　無量無數佛　　　　
　　　　護助宣正法　亦自淨佛土　　　　
　　　　常以諸方便　説法無所畏　　　　
　　　　度不可計衆　成就一切智　　　　
　　　　供養諸如來　護持法寶藏　　　　
　　　　其後得成佛　號名曰法明　　　　
　　　　其國名善淨　七寶所合成　　　　
　　　　劫名爲寶明　菩薩衆甚多　　　　
　　　　其數無量億　皆度大神通　　　　
　　　　威徳力具足　充滿其國土　　　　
　　　　聲聞亦無數　三明八解脱　　　　
　　　　得四無礙智　以是等爲僧　　　　
　　　　其國諸衆生　婬欲皆已斷　　　　
　　　　純一變化生　具相莊嚴身　　　　
　　　　法喜禪悦食　更無餘食想　　　　
　　　　無有諸女人　亦無諸惡道　　　　
　　　　富樓那比丘　功徳悉成滿　　　　
　　　　當得斯淨土　賢聖衆甚多　　　　
　　　　如是無量事　我今但略説
爾時千二百阿羅漢心自在者作是念我等
歡喜得未曾有若世尊各見授記如餘大
弟子者不亦快乎佛知此等心之所念
告摩訶迦葉是千二百阿羅漢我今當現
前次第與授阿耨多羅三藐三菩薩記於
此衆中我大弟子憍陳如比丘當供養六萬
二千億佛然後得成爲佛號曰普明如來
應供正遍知明行足善逝世間解無上士調御
丈夫天人師佛世尊其五百阿羅漢優樓頻
螺迦葉伽耶迦葉那提迦葉迦留陀夷優陀
夷阿㝹樓馱離婆多劫賓那薄拘羅周陀
莎伽陀等皆當得阿耨多羅三藐三菩提盡
同一號名曰普明爾時世尊欲重宣此義
而説偈言
　　　　憍陳如比丘　當見無量佛　　　　
　　　　過阿僧祇劫　乃成等正覺　　　　
　　　　常放大光明　具足諸神通　　　　
　　　　名聞遍十方　一切之所敬　　　　
　　　　常説無上道　故號爲普明　　　　
　　　　其國土清淨　菩薩皆勇猛　　　　
　　　　咸昇妙樓閣　遊諸十方國　　　　
　　　　以無上供具　奉獻於諸佛　　　　
　　　　作是供養已　心懷大歡喜　　　　
　　　　須臾還本國　有如是神力　　　　
　　　　佛壽六萬劫　正法住倍壽　　　　
　　　　像法復倍是　法滅天人憂　　　　
　　　　其五百比丘　次第當作佛　　　　
　　　　同號曰普明　轉次而授記　　　　
　　　　我滅度之後　某甲當作佛　　　　
　　　　其所化世間　亦如我今日　　　　
　　　　國土之嚴淨　及諸神通力　　　　
　　　　菩薩聲聞衆　正法及像法　　　　
　　　　壽命劫多少　皆如上所説　　　　
　　　　迦葉汝已知　五百自在者　　　　
　　　　餘諸聲聞衆　亦當復如是　　　　
　　　　其不在此會　汝當爲宣説
爾時五百阿羅漢於佛前得受記已歡喜
踊躍即從座起到於佛前頭面禮足悔過
自責世尊我等常作是念自謂已得究竟
滅度今乃知之如無智者所以者何我等
應得如來智慧而便自以小智爲足世
尊譬如有人至親友家醉酒而臥是時親
友官事當行以無價寶珠繋其衣裏與之
而去其人醉臥都不覺知起已遊行到於
他國爲衣食故勤力求索甚大艱難若少
有所得便以爲足於後親友會遇見之而
作是言咄哉丈夫何爲衣食乃至如是
我昔欲令汝得安樂五欲自恣於某年日
月以無價寶珠繋汝衣裏今故現在而汝
不知勤苦憂惱以求自活甚爲癡也汝今
可以此寶貿易所須常可如意無所乏
短佛亦如是爲菩薩時教化我等令發
一切智心而尋廢忘不知不覺既得阿羅漢
道自謂滅度資生艱難得少爲足一切智
願猶在不失今者世尊覺悟我等作如是
言諸比丘汝等所得非究竟滅我久令汝
等種佛善根以方便故示涅槃相而汝謂
爲實得滅度世尊我今乃知實是菩薩得
受阿耨多羅三藐三菩提記以是因縁甚
大歡喜得未曾有爾時阿若憍陳如等欲重
宣此義而説偈言
　　　　我等聞無上　安隱授記聲　　　　
　　　　歡喜未曾有　禮無量智佛　　　　
　　　　今於世尊前　自悔諸過咎　　　　
　　　　於無量佛寶　得少涅槃分　　　　
　　　　如無智愚人　便自以爲足　　　　
　　　　譬如貧窮人　往至親友家　　　　
　　　　其家甚大富　具設諸餚饍　　　　
　　　　以無價寶珠　繋著内衣裏　　　　
　　　　默與而捨去　時臥不覺知　　　　
　　　　是人既已起　遊行詣他國　　　　
　　　　求衣食自濟　資生甚艱難　　　　
　　　　得少便爲足　更不願好者　　　　
　　　　不覺内衣裏　有無價寶珠　　　　
　　　　與珠之親友　後見此貧人　　　　
　　　　苦切責之已　示以所繋珠　　　　
　　　　貧人見此珠　其心大歡喜　　　　
　　　　富有諸財物　五欲而自恣　　　　
　　　　我等亦如是　世尊於長夜　　　　
　　　　常愍見教化　令種無上願　　　　
　　　　我等無智故　不覺亦不知　　　　
　　　　得少涅槃分　自足不求餘　　　　
　　　　今佛覺悟我　言非實滅度　　　　
　　　　得佛無上慧　爾乃爲眞滅　　　　
　　　　我今從佛聞　授記莊嚴事　　　　
　　　　及轉次受決　身心遍歡喜
　　妙法蓮華經授學無學人記品第九
爾時阿難羅睺羅而作是念我等毎自思
惟設得受記不亦快乎即從座起到於
佛前頭面禮足倶白佛言世尊我等於此
亦應有分唯有如來我等所歸又我等爲
一切世間天人阿修羅所見知識阿難常爲
侍者護持法藏羅睺羅是佛之子若佛見
授阿耨多羅三藐三菩提記者我願既滿衆
望亦足爾時學無學聲聞弟子二千人皆從
座起偏袒右肩到於佛前一心合掌瞻仰
世尊如阿難羅睺羅所願住立一面爾
時佛告阿難汝於來世當得作佛號山
海慧自在通王如來應供正遍知明行足善逝
世間解無上士調御丈夫天人師佛世尊當
供養六十二億諸佛護持法藏然後得阿
耨多羅三藐三菩提教化二十千萬億恒河
沙諸菩薩等令成阿耨多羅三藐三菩提
國名常立勝幡其土清淨琉璃爲地劫名
妙音遍滿其佛壽命無量千萬億阿僧祇
劫若人於千萬億無量阿僧祇劫中算數校
計不能得知正法住世倍於壽命像法住
世復倍正法阿難是山海慧自在通王佛
爲十方無量千萬億恒河沙等諸佛如來所
共讃歎稱其功徳爾時世尊欲重宣此義
而説偈言
　　　　我今僧中説　阿難持法者　　　　
　　　　當供養諸佛　然後成正覺　　　　
　　　　號曰山海慧　自在通王佛　　　　
　　　　其國土清淨　名常立勝幡　　　　
　　　　教化諸菩薩　其數如恒沙　　　　
　　　　佛有大威徳　名聞滿十方　　　　
　　　　壽命無有量　以愍衆生故　　　　
　　　　正法倍壽命　像法復倍是　　　　
　　　　如恒河沙等　無數諸衆生　　　　
　　　　於此佛法中　種佛道因縁
爾時會中新發意菩薩八千人咸作是念我
等尚不聞諸大菩薩得如是記有何因縁
而諸聲聞得如是決爾時世尊知諸菩薩
心之所念而告之曰諸善男子我與阿難
等於空王佛所同時發阿耨多羅三藐三
菩提心阿難常樂多聞我常勤精進是故
我已得成阿耨多羅三藐三菩提而阿難護
持我法亦護將來諸佛法藏教化成就諸
菩薩衆其本願如是故獲斯記阿難面於
佛前自聞授記及國土莊嚴所願具足心
大歡喜得未曾有即時憶念過去無量千萬
億諸佛法藏通達無礙如今所聞亦識本
願爾時阿難而説偈言
　　　　世尊甚希有　令我念過去　　　　
　　　　無量諸佛法　如今日所聞　　　　
　　　　我今無復疑　安住於佛道　　　　
　　　　方便爲侍者　護持諸佛法
爾時佛告羅睺羅汝於來世當得作佛
號蹈七寶華如來應供正遍知明行足善逝
世間解無上士調御丈夫天人師佛世尊當
供養十世界微塵等數諸佛如來常爲諸佛
而作長子猶如今也是蹈七寶華佛國土
莊嚴壽命劫數所化弟子正法像法亦如
山海慧自在通王如來無異亦爲此佛而
作長子過是已後當得阿耨多羅三藐三
菩提爾時世尊欲重宣此義而説偈言
　　　　我爲太子時　羅睺爲長子　　　　
　　　　我今成佛道　受法爲法子　　　　
　　　　於未來世中　見無量億佛　　　　
　　　　皆爲其長子　一心求佛道　　　　
　　　　羅睺羅密行　唯我能知之　　　　
　　　　現爲我長子　以示諸衆生　　　　
　　　　無量億千萬　功徳不可數　　　　
　　　　安住於佛法　以求無上道
爾時世尊見學無學二千人其意柔軟寂然
清淨一心觀佛佛告阿難汝見是學無學
二千人不唯然已見阿難是諸人等當供
養五十世界微塵數諸佛如來恭敬尊重護
持法藏末後同時於十方國各得成佛
皆同一號名曰寶相如來應供正遍知明行
足善逝世間解無上士調御丈夫天人師佛世
尊壽命一劫國土莊嚴聲聞菩薩正法像
法皆悉同等爾時世尊欲重宣此義而説
偈言
　　　　是二千聲聞　今於我前住　　　　
　　　　悉皆與授記　未來當成佛　　　　
　　　　所供養諸佛　如上説塵數　　　　
　　　　護持其法藏　後當成正覺　　　　
　　　　各於十方國　悉同一名號　　　　
　　　　倶時坐道場　以證無上慧　　　　
　　　　皆名爲寶相　國土及弟子　　　　
　　　　正法與像法　悉等無有異　　　　
　　　　咸以諸神通　度十方衆生　　　　
　　　　名聞普周遍　漸入於涅槃
爾時學無學二千人聞佛授記歡喜踊躍
而説偈言
　　　　世尊慧燈明　我聞授記音　　　　
　　　　心歡喜充滿　如甘露見灌
妙法蓮華經法師品第十
爾時世尊因藥王菩薩告八萬大士藥王
汝見是大衆中無量諸天龍王夜叉乾闥婆
阿修羅迦樓羅緊那羅摩睺羅伽人與非人
及比丘比丘尼優婆塞優婆夷求聲聞者
求辟支佛者求佛道者如是等類咸於
佛前聞妙法華經一偈一句乃至一念隨喜
者我皆與授記當得阿耨多羅三藐三菩
提佛告藥王又如來滅度之後若有人聞
妙法華經乃至一偈一句一念隨喜者我亦
與授阿耨多羅三藐三菩提記若復有人
受持讀誦解説書寫妙法華經乃至一偈
於此經卷敬視如佛種種供養華香瓔珞
末香塗香燒香繒蓋幢幡衣服伎樂乃至合
掌恭敬藥王當知是諸人等已曾供養十
萬億佛於諸佛所成就大願愍衆生故生
此人間藥王若有人問何等衆生於未來
世當得作佛應示是諸人等於未來世必
得作佛何以故若善男子善女人於法華
經乃至一句受持讀誦解説書寫種種供養
經卷華香瓔珞末香塗香燒香繒蓋幢幡衣
服伎樂合掌恭敬是人一切世間所應瞻
奉應以如來供養而供養之當知此人是
大菩薩成就阿耨多羅三藐三菩提哀愍
衆生願生此間廣演分別妙法華經何況
盡能受持種種供養者藥王當知是人自捨
清淨業報於我滅度後愍衆生故生於惡
世廣演此經若是善男子善女人我滅度
後能竊爲一人説法華經乃至一句當知
是人則如來使如來所遣行如來事何況
於大衆中廣爲人説藥王若有惡人以不
善心於一劫中現於佛前常毀罵佛其罪
尚輕若人以一惡言毀呰在家出家讀誦
法華經者其罪甚重藥王其有讀誦法
華經者當知是人以佛莊嚴而自莊嚴
則爲如來肩所荷擔其所至方應隨向禮
一心合掌恭敬供養尊重讃歎華香瓔珞末
香塗香燒香繒蓋幢幡衣服餚饌作諸伎樂
人中上供而供養之應持天寶而以散之
天上寶聚應以奉獻所以者何是人歡喜説
法須臾聞之即得究竟阿耨多羅三藐三
菩提故爾時世尊欲重宣此義而説偈
言
　　　　若欲住佛道　成就自然智　　　　
　　　　常當勤供養　受持法華者　　　　
　　　　其有欲疾得　一切種智慧　　　　
　　　　當受持是經　并供養持者　　　　
　　　　若有能受持　妙法華經者　　　　
　　　　當知佛所使　愍念諸衆生　　　　
　　　　諸有能受持　妙法華經者　　　　
　　　　捨於清淨土　愍衆故生此　　　　
　　　　當知如是人　自在所欲生　　　　
　　　　能於此惡世　廣説無上法　　　　
　　　　應以天華香　及天寶衣服　　　　
　　　　天上妙寶聚　供養説法者　　　　
　　　　吾滅後惡世　能持是經者　　　　
　　　　當合掌禮敬　如供養世尊　　　　
　　　　上饌衆甘美　及種種衣服　　　　
　　　　供養是佛子　冀得須臾聞　　　　
　　　　若能於後世　受持是經者　　　　
　　　　我遣在人中　行於如來事　　　　
　　　　若於一劫中　常懷不善心　　　　
　　　　作色而罵佛　獲無量重罪　　　　
　　　　其有讀誦持　是法華經者　　　　
　　　　須臾加惡言　其罪復過彼　　　　
　　　　有人求佛道　而於一劫中　　　　
　　　　合掌在我前　以無數偈讃　　　　
　　　　由是讃佛故　得無量功徳　　　　
　　　　歎美持經者　其福復過彼　　　　
　　　　於八十億劫　以最妙色聲　　　　
　　　　及與香味觸　供養持經者　　　　
　　　　如是供養已　若得須臾聞　　　　
　　　　則應自欣慶　我今獲大利　　　　
　　　　藥王今告汝　我所説諸經　　　　
　　　　而於此經中　法華最第一
爾時佛復告藥王菩薩摩訶薩我所説經典
無量千萬億已説今説當説而於其中此法
華經最爲難信難解藥王此經是諸佛祕
要之藏不可分布妄授與人諸佛世尊之
所守護從昔已來未曾顯説而此經者如
來現在猶多怨嫉況滅度後藥王當知
如來滅後其能書持讀誦供養爲他人説者
如來則爲以衣覆之又爲他方現在諸佛
之所護念是人有大信力及志願力諸善根
力當知是人與如來共宿則爲如來手摩
其頭藥王在在處處若説若讀若誦若書
若經卷所住處皆應起七寶塔極令高廣
嚴飾不須復安舍利所以者何此中已
有如來全身此塔應以一切華香瓔珞繒蓋
幢幡伎樂歌頌供養恭敬尊重讃歎若有人
得見此塔禮拜供養當知是等皆近阿耨
多羅三藐三菩提藥王多有人在家出家行
菩薩道若不能得見聞讀誦書持供養是
法華經者當知是人未善行菩薩道若有
得聞是經典者乃能善行菩薩之道其有
衆生求佛道者若見若聞是法華經聞已
信解受持者當知是人得近阿耨多羅三藐
三菩提藥王譬如有人渇乏須水於彼
高原穿鑿求之猶見乾土知水尚遠施功
不已轉見濕土遂漸至泥其心決定知水
必近菩薩亦復如是若未聞未解未能
修習是法華經者當知是人去阿耨多羅
三藐三菩提尚遠若得聞解思惟修習必知
得近阿耨多羅三藐三菩提所以者何一
切菩薩阿耨多羅三藐三菩提皆屬此經此
經開方便門示眞實相是法華經藏深固幽
遠無人能到今佛教化成就菩薩而爲開
示藥王若有菩薩聞是法華經驚疑怖畏
當知是爲新發意菩薩若聲聞人聞是經
驚疑怖畏當知是爲増上慢者藥王若有
善男子善女人如來滅後欲爲四衆説是
法華經者云何應説是善男子善女人入
如來室著如來衣坐如來座爾乃應爲四
衆廣説斯經如來室者一切衆生中大慈
悲心是如來衣者柔和忍辱心是如來座
者一切法空是安住是中然後以不懈怠
心爲諸菩薩及四衆廣説是法華經藥王
我於餘國遣化人爲其集聽法衆亦遣化
比丘比丘尼優婆塞優婆夷聽其説法是諸
化人聞法信受隨順不逆若説法者在空
閑處我時廣遣天龍鬼神乾闥婆阿修羅等
聽其説法我雖在異國時時令説法者得
見我身若於此經忘失句逗我還爲説令
得具足爾時世尊欲重宣此義而説偈
言
　　　　欲捨諸懈怠　應當聽此經　　　　
　　　　是經難得聞　信受者亦難　　　　
　　　　如人渇須水　穿鑿於高原　　　　
　　　　猶見乾燥土　知去水尚遠　　　　
　　　　漸見濕土泥　決定知近水　　　　
　　　　藥王汝當知　如是諸人等　　　　
　　　　不聞法華經　去佛智甚遠　　　　
　　　　若聞是深經　決了聲聞法　　　　
　　　　是諸經之王　聞已諦思惟　　　　
　　　　當知此人等　近於佛智慧　　　　
　　　　若人説此經　應入如來室　　　　
　　　　著於如來衣　而坐如來座　　　　
　　　　處衆無所畏　廣爲分別説　　　　
　　　　大慈悲爲室　柔和忍辱衣　　　　
　　　　諸法空爲座　處此爲説法　　　　
　　　　若説此經時　有人惡口罵　　　　
　　　　加刀杖瓦石　念佛故應忍　　　　
　　　　我千萬億土　現淨堅固身　　　　
　　　　於無量億劫　爲衆生説法　　　　
　　　　若我滅度後　能説此經者　　　　
　　　　我遣化四衆　比丘比丘尼　　　　
　　　　及清信士女　供養於法師　　　　
　　　　引導諸衆生　集之令聽法　　　　
　　　　若人欲加惡　刀杖及瓦石　　　　
　　　　則遣變化人　爲之作衞護　　　　
　　　　若説法之人　獨在空閑處　　　　
　　　　寂寞無人聲　讀誦此經典　　　　
　　　　我爾時爲現　清淨光明身　　　　
　　　　若忘失章句　爲説令通利　　　　
　　　　若人具是徳　或爲四衆説　　　　
　　　　空處讀誦經　皆得見我身　　　　
　　　　若人在空閑　我遣天龍王　　　　
　　　　夜叉鬼神等　爲作聽法衆　　　　
　　　　是人樂説法　分別無罣礙　　　　
　　　　諸佛護念故　能令大衆喜　　　　
　　　　若親近法師　速得菩薩道　　　　
　　　　隨順是師學　得見恒沙佛
妙法蓮華經見寶塔品第十一
爾時佛前有七寶塔高五百由旬縱廣二百
五十由旬從地踊出住在空中種種寶物
而莊校之五千欄楯龕室千萬無數幢幡
以爲嚴飾垂寶瓔珞寶鈴萬億而懸其上
四面皆出多摩羅跋栴檀之香充遍世界
其諸幡蓋以金銀琉璃車𤦲馬腦眞珠玫
瑰七寶合成高至四天王宮三十三天雨
天曼陀羅華供養寶塔餘諸天龍夜叉乾闥
婆阿修羅迦樓羅緊那羅摩睺羅伽人非人等
千萬億衆以一切華香瓔珞幡蓋伎樂供養
寶塔恭敬尊重讃歎爾時寶塔中出大音聲
歎言善哉善哉釋迦牟尼世尊能以平等
大慧教菩薩法佛所護念妙法華經爲大衆
説如是如是釋迦牟尼世尊如所説者
皆是眞實爾時四衆見大寶塔住在空中又
聞塔中所出音聲皆得法喜怪未曾有從
座而起恭敬合掌却住一面爾時有菩薩摩
訶薩名大樂説知一切世間天人阿修羅
等心之所疑而白佛言世尊以何因縁有
此寶塔從地踊出又於其中發是音聲爾
時佛告大樂説菩薩此寶塔中有如來全身
乃往過去東方無量千萬億阿僧祇世界國
名寶淨彼中有佛號曰多寶其佛行菩
薩道時作大誓願若我成佛滅度之後於
十方國土有説法華經處我之塔廟爲聽
是經故踊現其前爲作證明讃言善哉
彼佛成道已臨滅度時於天人大衆中
告諸比丘我滅度後欲供養我全身者應
起一大塔其佛以神通願力十方世界在在
處處若有説法華經者彼之寶塔皆踊出
其前全身在於塔中讃言善哉善哉大樂
説今多寶如來塔聞説法華經故從地
踊出讃言善哉善哉是時大樂説菩薩以
如來神力故白佛言世尊我等願欲見此
佛身佛告大樂説菩薩摩訶薩是多寶佛有
深重願若我寶塔爲聽法華經故出於諸
佛前時其有欲以我身示四衆者彼佛
分身諸佛在於十方世界説法盡還集一
處然後我身乃出現耳大樂説我分身諸佛
在於十方世界説法者今應當集大樂説
白佛言世尊我等亦願欲見世尊分身諸
佛禮拜供養爾時佛放白毫一光即見東
方五百萬億那由他恒河沙等國土諸佛彼
諸國土皆以頗梨爲地寶樹寶衣以爲莊
嚴無數千萬億菩薩充滿其中遍張寶幔
寶網羅上彼國諸佛以大妙音而説諸法
及見無量千萬億菩薩遍滿諸國爲衆説
法南西北方四維上下白毫相光所照之處
亦復如是爾時十方諸佛各告衆菩薩言
善男子我今應往娑婆世界釋迦牟尼佛
所并供養多寶如來寶塔時娑婆世界即變
清淨琉璃爲地寶樹莊嚴黄金爲繩以界
八道無諸聚落村營城邑大海江河山川林
藪燒大寶香曼陀羅華遍布其地以寶網
幔羅覆其上懸諸寶鈴唯留此會衆移諸
天人置於他土是時諸佛各將一大菩薩
以爲侍者至娑婆世界各到寶樹下一
一寶樹高五百由旬枝葉華菓次第莊嚴
諸寶樹下皆有師子之座高五由旬亦以大
寶而校飾之爾時諸佛各於此座結加趺
坐如是展轉遍滿三千大千世界而於釋
迦牟尼佛一方所分之身猶故未盡時釋迦
牟尼佛欲容受所分身諸佛故八方各更
變二百萬億那由他國皆令清淨無有地
獄餓鬼畜生及阿修羅又移諸天人置於
他土所化之國亦以琉璃爲地寶樹莊嚴
樹高五百由旬枝葉華菓次第嚴飾樹下
皆有寶師子座高五由旬種種諸寶以爲
莊校亦無大海江河及目眞隣陀山摩訶
目眞隣陀山鐵圍山大鐵圍山須彌山等諸山
王通爲一佛國土寶地平正寶交露幔遍
覆其上懸諸幡蓋燒大寶香諸天寶華遍
布其地釋迦牟尼佛爲諸佛當來坐故
復於八方各更變二百萬億那由他國皆
令清淨無有地獄餓鬼畜生及阿修羅又
移諸天人置於他土所化之國亦以琉璃
爲地寶樹莊嚴樹高五百由旬枝葉華菓
次第莊嚴樹下皆有寶師子座高五由旬亦
以大寶而校飾之亦無大海江河及目眞
隣陀山摩訶目眞隣陀山鐵圍山大鐵圍山須
彌山等諸山王通爲一佛國土寶地平正寶
交露幔遍覆其上懸諸幡蓋燒大寶香諸
天寶華遍布其地爾時東方釋迦牟尼佛所
分之身百千萬億那由他恒河沙等國土中
諸佛各各説法來集於此如是次第十方
諸佛皆悉來集坐於八方爾時一一方四百
萬億那由他國土諸佛如來遍滿其中是時
諸佛各在寶樹下坐師子座皆遣侍者問
訊釋迦牟尼佛各齎寶華滿掬而告之言
善男子汝往詣耆闍崛山釋迦牟尼佛所如
我辭曰少病少惱氣力安樂及菩薩聲聞衆
悉安隱不以此寶華散佛供養而作是言
彼某甲佛與欲開此寶塔諸佛遣使亦復
如是爾時釋迦牟尼佛見所分身佛悉已來
集各各坐於師子之座皆聞諸佛與欲同
開寶塔即從座起住虚空中一切四衆起
立合掌一心觀佛於是釋迦牟尼佛以右
指開七寶塔戸出大音聲如却關鑰開
大城門即時一切衆會皆見多寶如來於
寶塔中坐師子座全身不散如入禪定又
聞其言善哉善哉釋迦牟尼佛快説是法
華經我爲聽是經故而來至此爾時四衆
等見過去無量千萬億劫滅度佛説如是
言歎未曾有以天寶華聚散多寶佛及
釋迦牟尼佛上爾時多寶佛於寶塔中分
半座與釋迦牟尼佛而作是言釋迦牟尼
佛可就此座即時釋迦牟尼佛入其塔中
坐其半座結加趺坐爾時大衆見二如來
在七寶塔中師子座上結加趺坐各作是
念佛座高遠唯願如來以神通力令我
等輩倶處虚空即時釋迦牟尼佛以神通
力接諸大衆皆在虚空以大音聲普告四
衆誰能於此娑婆國土廣説妙法華經今
正是時如來不久當入涅槃佛欲以此妙
法華經付囑有在爾時世尊欲重宣此義
而説偈言
　　　　聖主世尊　雖久滅度　在寶塔中　　　　
　　　　尚爲法來　諸人云何　不勤爲法　　　　
　　　　此佛滅度　無央數劫　處處聽法　　　　
　　　　以難遇故　彼佛本願　我滅度後　　　　
　　　　在在所往　常爲聽法　又我分身　　　　
　　　　無量諸佛　如恒沙等　來欲聽法　　　　
　　　　及見滅度　多寶如來　各捨妙土　　　　
　　　　及弟子衆　天人龍神　諸供養事　　　　
　　　　令法久住　故來至此　爲坐諸佛　　　　
　　　　以神通力　移無量衆　令國清淨　　　　
　　　　諸佛各各　詣寶樹下　如清淨池　　　　
　　　　蓮華莊嚴　其寶樹下　諸師子座　　　　
　　　　佛坐其上　光明嚴飾　如夜闇中　　　　
　　　　燃大炬火　身出妙香　遍十方國　　　　
　　　　衆生蒙薫　喜不自勝　譬如大風　　　　
　　　　吹小樹枝　以是方便　令法久住　　　　
　　　　告諸大衆　我滅度後　誰能護持　　　　
　　　　讀説斯經　今於佛前　自説誓言　　　　
　　　　其多寶佛　雖久滅度　以大誓願　　　　
　　　　而師子吼　多寶如來　及與我身　　　　
　　　　所集化佛　當知此意　諸佛子等　　　　
　　　　誰能護法　當發大願　令得久住　　　　
　　　　其有能護　此經法者　則爲供養　　　　
　　　　我及多寶　此多寶佛　處於寶塔　　　　
　　　　常遊十方　爲是經故　亦復供養　　　　
　　　　諸來化佛　莊嚴光飾　諸世界者　　　　
　　　　若説此經　則爲見我　多寶如來　　　　
　　　　及諸化佛　諸善男子　各諦思惟　　　　
　　　　此爲難事　宜發大願　諸餘經典　　　　
　　　　數如恒沙　雖説此等　未足爲難　　　　
　　　　若接須彌　擲置他方　無數佛土　　　　
　　　　亦未爲難　若以足指　動大千界　　　　
　　　　遠擲他國　亦未爲難　若立有頂　　　　
　　　　爲衆演説　無量餘經　亦未爲難　　　　
　　　　若佛滅後　於惡世中　能説此經　　　　
　　　　是則爲難　假使有人　手把虚空　　　　
　　　　而以遊行　亦未爲難　於我滅後　　　　
　　　　若自書持　若使人書　是則爲難　　　　
　　　　若以大地　置足甲上　昇於梵天　　　　
　　　　亦未爲難　佛滅度後　於惡世中　　　　
　　　　暫讀此經　是則爲難　假使劫燒　　　　
　　　　擔負乾草　入中不燒　亦未爲難　　　　
　　　　我滅度後　若持此經　爲一人説　　　　
　　　　是則爲難　若持八萬　四千法藏　　　　
　　　　十二部經　爲人演説　令諸聽者　　　　
　　　　得六神通　雖能如是　亦未爲難　　　　
　　　　於我滅後　聽受此經　問其義趣　　　　
　　　　是則爲難　若人説法　令千萬億　　　　
　　　　無量無數　恒沙衆生　得阿羅漢　　　　
　　　　具六神通　雖有是益　亦未爲難　　　　
　　　　於我滅後　若能奉持　如斯經典　　　　
　　　　是則爲難　我爲佛道　於無量土　　　　
　　　　從始至今　廣説諸經　而於其中　　　　
　　　　此經第一　若有能持　則持佛身　　　　
　　　　諸善男子　於我滅後　誰能受持　　　　
　　　　讀誦此經　今於佛前　自説誓言　　　　
　　　　此經難持　若暫持者　我則歡喜　　　　
　　　　諸佛亦然　如是之人　諸佛所歎　　　　
　　　　是則勇猛　是則精進　是名持戒　　　　
　　　　行頭陀者　則爲疾得　無上佛道　　　　
　　　　能於來世　讀持此經　是眞佛子　　　　
　　　　住淳善地　佛滅度後　能解其義　　　　
　　　　是諸天人　世間之眼　於恐畏世　　　　
　　　　能須臾説　一切天人　皆應供養◎
妙法蓮華經提婆達多品第十二
◎爾時佛告諸菩薩及天人四衆吾於過去
無量劫中求法華經無有懈惓於多劫中
常作國王發願求於無上菩提心不退轉
爲欲滿足六波羅蜜勤行布施心無悋惜
象馬七珍國城妻子奴婢僕從頭目髓腦身
肉手足不惜躯命時世人民壽命無量爲
於法故捐捨國位委政太子撃鼓宣令
四方求法誰能爲我説大乘者吾當終身
供給走使時有仙人來白王言我有大乘
名妙法華經若不違我當爲宣説王聞
仙言歡喜踊躍即隨仙人供給所須採
菓汲水拾薪設食乃至以身而爲床座身
心無惓于時奉事經於千歳爲於法故精
勤給侍令無所乏爾時世尊欲重宣此義
而説偈言
　　　　我念過去劫　爲求大法故　　　　
　　　　雖作世國王　不貪五欲樂　　　　
　　　　搥鍾告四方　誰有大法者　　　　
　　　　若爲我解説　身當爲奴僕　　　　
　　　　時有阿私仙　來白於大王　　　　
　　　　我有微妙法　世間所希有　　　　
　　　　若能修行者　吾當爲汝説　　　　
　　　　時王聞仙言　心生大喜悦　　　　
　　　　即便隨仙人　供給於所須　　　　
　　　　採薪及菓蓏　隨時恭敬與　　　　
　　　　情存妙法故　身心無懈惓　　　　
　　　　普爲諸衆生　勤求於大法　　　　
　　　　亦不爲己身　及以五欲樂　　　　
　　　　故爲大國王　勤求獲此法　　　　
　　　　遂致得成佛　今故爲汝説
佛告諸比丘爾時王者則我身是時仙人
者今提婆達多是由提婆達多善知識故
令我具足六波羅蜜慈悲喜捨三十二相八
十種好紫磨金色十力四無所畏四攝法十
八不共神通道力成等正覺廣度衆生皆
因提婆達多善知識故告諸四衆提婆達
多却後過無量劫當得成佛號曰天王如
來應供正遍知明行足善逝世間解無上士調
御丈夫天人師佛世尊世界名天道時天
王佛住世二十中劫廣爲衆生説於妙法
恒河沙衆生得阿羅漢果無量衆生發縁覺
心恒河沙衆生發無上道心得無生忍至
不退轉時天王佛般涅槃後正法住世二十
中劫全身舍利起七寶塔高六十由旬縱廣
四十由旬諸天人民悉以雜華末香燒香塗
香衣服瓔珞幢幡寶蓋伎樂歌頌禮拜供養
七寶妙塔無量衆生得阿羅漢果無量衆生
悟辟支佛不可思議衆生發菩提心至不
退轉佛告諸比丘未來世中若有善男子
善女人聞妙法華經提婆達多品淨心信敬
不生疑惑者不墮地獄餓鬼畜生生十方
佛前所生之處常聞此經若生人天中受
勝妙樂若在佛前蓮華化生於時下方多寶
世尊所從菩薩名曰智積白多寶佛當
還本土釋迦牟尼佛告智積曰善男子且
待須臾此有菩薩名文殊師利可與相見
論説妙法可還本土爾時文殊師利坐千
葉蓮華大如車輪倶來菩薩亦坐寶蓮華
從於大海娑竭羅龍宮自然踊出住虚空
中詣靈鷲山從蓮華下至於佛所頭面
敬禮二世尊足修敬已畢往智積所共相
慰問却坐一面智積菩薩問文殊師利仁
往龍宮所化衆生其數幾何文殊師利言
其數無量不可稱計非口所宣非心所測
且待須臾自當有證所言未竟無數菩
薩坐寶蓮華從海踊出詣靈鷲山住在
虚空此諸菩薩皆是文殊師利之所化度具
菩薩行皆共論説六波羅蜜本聲聞人在虚
空中説聲聞行今皆修行大乘空義文殊
師利謂智積曰於海教化其事如是爾時
智積菩薩以偈讃曰
　　　　大智徳勇健　化度無量衆　　　　
　　　　今此諸大會　及我皆已見　　　　
　　　　演暢實相義　開闡一乘法　　　　
　　　　廣導諸衆生　令速成菩提
文殊師利言我於海中唯常宣説妙法華
經智積問文殊師利言此經甚深微妙諸
經中寶世所希有頗有衆生勤加精進
修行此經速得佛不文殊師利言有裟竭
羅龍王女年始八歳智慧利根善知衆生諸
根行業得陀羅尼諸佛所説甚深祕藏悉能
受持深入禪定了達諸法於刹那頃發菩
提心得不退轉辯才無礙慈念衆生猶如
赤子功徳具足心念口演微妙廣大慈悲仁
讓志意和雅能至菩提智積菩薩言我見釋
迦如來於無量劫難行苦行積功累徳求
菩提道未曾止息觀三千大千世界乃至
無有如芥子許非是菩薩捨身命處爲
衆生故然後乃得成菩提道不信此女於
須臾頃便成正覺言論未訖時龍王女忽
現於前頭面禮敬却住一面以偈讃曰
　　　　深達罪福相　遍照於十方　　　　
　　　　微妙淨法身　具相三十二　　　　
　　　　以八十種好　用莊嚴法身　　　　
　　　　天人所戴仰　龍神咸恭敬　　　　
　　　　一切衆生類　無不宗奉者　　　　
　　　　又聞成菩提　唯佛當證知　　　　
　　　　我闡大乘教　度脱苦衆生
時舍利弗語龍女言汝謂不久得無上道
是事難信所以者何女身垢穢非是法器
云何能得無上菩提佛道懸曠經無量劫勤
苦積行具修諸度然後乃成又女人身猶有
五障一者不得作梵天王二者帝釋三者
魔王四者轉輪聖王五者佛身云何女身速
得成佛爾時龍女有一寶珠價直三千大
千世界持以上佛佛即受之龍女謂智積
菩薩尊者舍利弗言我獻寶珠世尊納受
是事疾不答言甚疾女言以汝神力觀我
成佛復速於此當時衆會皆見龍女忽然
之間變成男子具菩薩行即往南方無垢
世界坐寶蓮華成等正覺三十二相八十種
好普爲十方一切衆生演説妙法爾時娑
婆世界菩薩聲聞天龍八部人與非人皆遙
見彼龍女成佛普爲時會人天説法心大
歡喜悉遙敬禮無量衆生聞法解悟得不退
轉無量衆生得受道記無垢世界六反震
動娑婆世界三千衆生住不退地三千衆生
發菩提心而得受記智積菩薩及舍利弗
一切衆會默然信受
　　妙法蓮華經勸持品第十三
爾時藥王菩薩摩訶薩及大樂説菩薩摩訶
薩與二萬菩薩眷屬倶皆於佛前作是誓
言唯願世尊不以爲慮我等於佛滅後
當奉持讀誦説此經典後惡世衆生善根轉
少多増上慢貪利供養増不善根遠離解
脱雖難可教化我等當起大忍力讀誦
此經持説書寫種種供養不惜身命爾時衆
中五百阿羅漢得受記者白佛言世尊我
等亦自誓願於異國土廣説此經復有學
無學八千人得受記者從座而起合掌向
佛作是誓言世尊我等亦當於他國土
廣説此經所以者何是娑婆國中人多弊
惡懷増上慢功徳淺薄瞋濁諂曲心不實
故爾時佛姨母摩訶波闍波提比丘尼與學
無學比丘尼六千人倶從座而起一心合掌
瞻仰尊顏目不暫捨於時世尊告憍曇彌
何故憂色而視如來汝心將無謂我不説
汝名授阿耨多羅三藐三菩提記耶憍曇
彌我先總説一切聲聞皆已授記今汝欲知
記者將來之世當於六萬八千億諸佛法
中爲大法師及六千學無學比丘尼倶爲法
師汝如是漸漸具菩薩道當得作佛號
一切衆生喜見如來應供正遍知明行足善
逝世間解無上士調御丈夫天人師佛世尊
憍曇彌是一切衆生喜見佛及六千菩薩
轉次授記得阿耨多羅三藐三菩提爾時羅
睺羅母耶輸陀羅比丘尼作是念世尊於授
記中獨不説我名佛告耶輸陀羅汝於來
世百千萬億諸佛法中修菩薩行爲大法
師漸具佛道於善國中當得作佛號具
足千萬光相如來應供正遍知明行足善逝世
間解無上士調御丈夫天人師佛世尊佛壽
無量阿僧祇劫爾時摩訶波闍波提比丘尼
及耶輸陀羅比丘尼并其眷屬皆大歡喜得
未曾有即於佛前而説偈言
　　　　世尊導師　安隱天人　我等聞記　　　　
　　　　心安具足
諸比丘尼説是偈已白佛言世尊我等亦
能於他方國土廣宣此經爾時世尊視八
十萬億那由他諸菩薩摩訶薩是諸菩薩皆
是阿惟越致轉不退法輪得諸陀羅尼即
從座起至於佛前一心合掌而作是念若
世尊告勅我等持説此經者當如佛教廣
宣斯法復作是念佛今默然不見告勅我
當云何時諸菩薩敬順佛意并欲自滿本
願便於佛前作師子吼而發誓言世尊我
等於如來滅後周旋往返十方世界能令
衆生書寫此經受持讀誦解説其義如法修
行正憶念皆是佛之威力唯願世尊在於
他方遙見守護即時諸菩薩倶同發聲而
説偈言
　　　　唯願不爲慮　於佛滅度後　　　　
　　　　恐怖惡世中　我等當廣説　　　　
　　　　有諸無智人　惡口罵詈等　　　　
　　　　及加刀杖者　我等皆當忍　　　　
　　　　惡世中比丘　邪智心諂曲　　　　
　　　　未得謂爲得　我慢心充滿　　　　
　　　　或有阿練若　納衣在空閑　　　　
　　　　自謂行眞道　輕賤人間者　　　　
　　　　貪著利養故　與白衣説法　　　　
　　　　爲世所恭敬　如六通羅漢　　　　
　　　　是人懷惡心　常念世俗事　　　　
　　　　假名阿練若　好出我等過　　　　
　　　　而作如是言　此諸比丘等　　　　
　　　　爲貪利養故　説外道論議　　　　
　　　　自作此經典　誑惑世間人　　　　
　　　　爲求名聞故　分別於是經　　　　
　　　　常在大衆中　欲毀我等故　　　　
　　　　向國王大臣　婆羅門居士　　　　
　　　　及餘比丘衆　誹謗説我惡　　　　
　　　　謂是邪見人　説外道論議　　　　
　　　　我等敬佛故　悉忍是諸惡　　　　
　　　　爲斯所輕言　汝等皆是佛　　　　
　　　　如此輕慢言　皆當忍受之　　　　
　　　　濁劫惡世中　多有諸恐怖　　　　
　　　　惡鬼入其身　罵詈毀辱我　　　　
　　　　我等敬信佛　當著忍辱鎧　　　　
　　　　爲説是經故　忍此諸難事　　　　
　　　　我不愛身命　但惜無上道　　　　
　　　　我等於來世　護持佛所囑　　　　
　　　　世尊自當知　濁世惡比丘　　　　
　　　　不知佛方便　隨宜所説法　　　　
　　　　惡口而顰蹙　數數見擯出　　　　
　　　　遠離於塔寺　如是等衆惡　　　　
　　　　念佛告勅故　皆當忍是事　　　　
　　　　諸聚落城邑　其有求法者　　　　
　　　　我皆到其所　説佛所囑法　　　　
　　　　我是世尊使　處衆無所畏　　　　
　　　　我當善説法　願佛安隱住　　　　
　　　　我於世尊前　諸來十方佛　　　　
　　　　發如是誓言　佛自知我心
妙法蓮華經卷第四

妙法蓮華經卷第五
　後秦龜茲國三藏法師
鳩摩羅什奉　詔譯　
　　安樂行品第十四
爾時文殊師利法王子菩薩摩訶薩白佛言
世尊是諸菩薩甚爲難有敬順佛故發大
誓願於後惡世護持讀説是法華經世
尊菩薩摩訶薩於後惡世云何能説是經
佛告文殊師利若菩薩摩訶薩於後惡世
欲説是經當安住四法一者安住菩薩行
處及親近處能爲衆生演説是經文殊師
利云何名菩薩摩訶薩行處若菩薩摩訶薩
住忍辱地柔和善順而不卒暴心亦不驚
又復於法無所行而觀諸法如實相亦不
行不分別是名菩薩摩訶薩行處云何名
菩薩摩訶薩親近處菩薩摩訶薩不親近國
王王子大臣官長不親近諸外道梵志尼
揵子等及造世俗文筆讃詠外書及路伽
耶陀逆路伽耶陀者亦不親近諸有兇戲相
扠相撲及那羅等種種變現之戲又不親
近旃陀羅及畜猪羊鷄狗畋獵漁捕諸惡
律儀如是人等或時來者則爲説法無所
悕望又不親近求聲聞比丘比丘尼優婆
塞優婆夷亦不問訊若於房中若經行處
若在講堂中不共住止或時來者隨宜説
法無所悕求文殊師利又菩薩摩訶薩
不應於女人身取能生欲想相而爲説
法亦不樂見若入他家不與小女處女寡
女等共語亦復不近五種不男之人以爲
親厚不獨入他家若有因縁須獨入時但
一心念佛若爲女人説法不露齒笑不
現胸臆乃至爲法猶不親厚況復餘事
不樂畜年少弟子沙彌小兒亦不樂與同
師常好坐禪在於閑處修攝其心文殊師
利是名初親近處
復次菩薩摩訶薩觀一切法空如實相不顛
倒不動不退不轉如虚空無所有性一
切語言道斷不生不出不起無名無相
實無所有無量無邊無礙無障但以因縁
有從顛倒生故説常樂觀如是法相是
名菩薩摩訶薩第二親近處爾時世尊欲重
宣此義而説偈言
　　　　若有菩薩　於後惡世　無怖畏心　　　　
　　　　欲説是經　應入行處　及親近處　　　　
　　　　常離國王　及國王子　大臣官長　　　　
　　　　兇險戲者　及旃陀羅　外道梵志　　　　
　　　　亦不親近　増上慢人　貪著小乘　　　　
　　　　三藏學者　破戒比丘　名字羅漢　　　　
　　　　及比丘尼　好戲笑者　深著五欲　　　　
　　　　求現滅度　諸優婆夷　皆勿親近　　　　
　　　　若是人等　以好心來　到菩薩所　　　　
　　　　爲聞佛道　菩薩則以　無所畏心　　　　
　　　　不懷悕望　而爲説法　寡女處女　　　　
　　　　及諸不男　皆勿親近　以爲親厚　　　　
　　　　亦莫親近　屠兒魁膾　畋獵漁捕　　　　
　　　　爲利殺害　販肉自活　衒賣女色　　　　
　　　　如是之人　皆勿親近　兇險相撲　　　　
　　　　種種嬉戲　諸婬女等　盡勿親近　　　　
　　　　莫獨屏處　爲女説法　若説法時　　　　
　　　　無得戲笑　入里乞食　將一比丘　　　　
　　　　若無比丘　一心念佛　是則名爲　　　　
　　　　行處近處　以此二處　能安樂説　　　　
　　　　又復不行　上中下法　有爲無爲　　　　
　　　　實不實法　亦不分別　是男是女　　　　
　　　　不得諸法　不知不見　是則名爲　　　　
　　　　菩薩行處　一切諸法　空無所有　　　　
　　　　無有常住　亦無起滅　是名智者　　　　
　　　　所親近處　顛倒分別　諸法有無　　　　
　　　　是實非實　是生非生　在於閑處　　　　
　　　　修攝其心　安住不動　如須彌山　　　　
　　　　觀一切法　皆無所有　猶如虚空　　　　
　　　　無有堅固　不生不出　不動不退　　　　
　　　　常住一相　是名近處　若有比丘　　　　
　　　　於我滅後　入是行處　及親近處　　　　
　　　　説斯經時　無有怯弱　菩薩有時　　　　
　　　　入於靜室　以正憶念　隨義觀法　　　　
　　　　從禪定起　爲諸國王　王子臣民　　　　
　　　　婆羅門等　開化演暢　説斯經典　　　　
　　　　其心安隱　無有怯弱　文殊師利　　　　
　　　　是名菩薩　安住初法　能於後世　　　　
　　　　説法華經
又文殊師利如來滅後於末法中欲説是
經應住安樂行若口宣説若讀經時不樂
説人及經典過亦不輕慢諸餘法師不説
他人好惡長短於聲聞人亦不稱名説其
過惡亦不稱名讃歎其美又亦不生怨嫌
之心善修如是安樂心故諸有聽者不逆
其意有所難問不以小乘法答但以大
乘而爲解説令得一切種智爾時世尊欲
重宣此義而説偈言
　　　　菩薩常樂　安隱説法　於清淨地　　　　
　　　　而施床座　以油塗身　澡浴塵穢　　　　
　　　　著新淨衣　内外倶淨　安處法座　　　　
　　　　隨問爲説　若有比丘　及比丘尼　　　　
　　　　諸優婆塞　及優婆夷　國王王子　　　　
　　　　群臣士民　以微妙義　和顏爲説　　　　
　　　　若有難問　隨義而答　因縁譬喩　　　　
　　　　敷演分別　以是方便　皆使發心　　　　
　　　　漸漸増益　入於佛道　除嬾惰意　　　　
　　　　及懈怠想　離諸憂惱　慈心説法　　　　
　　　　晝夜常説　無上道教　以諸因縁　　　　
　　　　無量譬喩　開示衆生　咸令歡喜　　　　
　　　　衣服臥具　飮食醫藥　而於其中　　　　
　　　　無所悕望　但一心念　説法因縁　　　　
　　　　願成佛道　令衆亦爾　是則大利　　　　
　　　　安樂供養　我滅度後　若有比丘　　　　
　　　　能演説斯　妙法華經　心無嫉恚　　　　
　　　　諸惱障礙　亦無憂愁　及罵詈者　　　　
　　　　又無怖畏　加刀杖等　亦無擯出　　　　
　　　　安住忍故　智者如是　善修其心　　　　
　　　　能住安樂　如我上説　其人功徳　　　　
　　　　千萬億劫　算數譬喩　説不能盡
又文殊師利菩薩摩訶薩於後末世法欲滅
時受持讀誦斯經典者無懷嫉妬謟誑
之心亦勿輕罵學佛道者求其長短若比
丘比丘尼優婆塞優婆夷求聲聞者求辟
支佛者求菩薩道者無得惱之令其疑
悔語其人言汝等去道甚遠終不能得
一切種智所以者何汝是放逸之人於道
懈怠故又亦不應戲論諸法有所諍競
當於一切衆生起大悲想於諸如來起慈
父想於諸菩薩起大師想於十方諸大菩
薩常應深心恭敬禮拜於一切衆生平等
説法以順法故不多不少乃至深愛法
者亦不爲多説
文殊師利是菩薩摩訶薩於後末世法欲滅
時有成就是第三安樂行者説是法時無
能惱亂得好同學共讀誦是經亦得大衆
而來聽受聽已能持持已能誦誦已能説説
已能書若使人書供養經卷恭敬尊重讃
歎爾時世尊欲重宣此義而説偈言
　　　　若欲説是經　當捨嫉恚慢　　　　
　　　　謟誑邪僞心　常修質直行　　　　
　　　　不輕蔑於人　亦不戲論法　　　　
　　　　不令他疑悔　云汝不得佛　　　　
　　　　是佛子説法　常柔和能忍　　　　
　　　　慈悲於一切　不生懈怠心　　　　
　　　　十方大菩薩　愍衆故行道　　　　
　　　　應生恭敬心　是則我大師　　　　
　　　　於諸佛世尊　生無上父想　　　　
　　　　破於憍慢心　説法無障礙　　　　
　　　　第三法如是　智者應守護　　　　
　　　　一心安樂行　無量衆所敬
又文殊師利菩薩摩訶薩於後末世法欲滅
時有持是法華經者於在家出家人中生
大慈心於非菩薩人中生大悲心應作是
念如是之人則爲大失如來方便隨宜説
法不聞不知不覺不問不信不解其人
雖不問不信不解是經我得阿耨多羅
三藐三菩提時隨在何地以神通力智慧
力引之令得住是法中文殊師利是菩
薩摩訶薩於如來滅後有成就此第四法
者説是法時無有過失常爲比丘比丘尼
優婆塞優婆夷國王王子大臣人民婆羅門
居士等供養恭敬尊重讃歎虚空諸天爲聽
法故亦常隨侍若在聚落城邑空閑林中有
人來欲難問者諸天晝夜常爲法故而衞
護之能令聽者皆得歡喜所以者何此經
是一切過去未來現在諸佛神力所護故文
殊師利是法華經於無量國中乃至名字
不可得聞何況得見受持讀誦
文殊師利譬如強力轉輪聖王欲以威勢
降伏諸國而諸小王不順其命時轉輪王
起種種兵而往討罰王見兵衆戰有功者
即大歡喜隨功賞賜或與田宅聚落城邑或
與衣服嚴身之具或與種種珍寶金銀琉璃
車𤦲馬腦珊瑚虎珀象馬車乘奴婢人民
唯髻中明珠不以與之所以者何獨王頂上
有此一珠若以與之王諸眷屬必大驚怪
文殊師利如來亦復如是以禪定智慧力
得法國土王於三界而諸魔王不肯順伏
如來賢聖諸將與之共戰其有功者心亦歡
喜於四衆中爲説諸經令其心悦賜以禪
定解脱無漏根力諸法之財又復賜與涅槃
之城言得滅度引導其心令皆歡喜而
不爲説是法華經文殊師利如轉輪王見
諸兵衆有大功者心甚歡喜以此難信之
珠久在髻中不妄與人而今與之如來亦
復如是於三界中爲大法王以法教化一
切衆生見賢聖軍與五陰魔煩惱魔死魔共
戰有大功勳滅三毒出三界破魔網爾時
如來亦大歡喜此法華經能令衆生至一切
智一切世間多怨難信先所未説而今説
之文殊師利此法華經是諸如來第一之
説於諸説中最爲甚深末後賜與如彼強
力之王久護明珠今乃與之文殊師利此法
華經諸佛如來祕密之藏於諸經中最在
其上長夜守護不妄宣説始於今日乃與
汝等而敷演之爾時世尊欲重宣此義而
説偈言
　　　　常行忍辱　哀愍一切　乃能演説　　　　
　　　　佛所讃經　後末世時　持此經者　　　　
　　　　於家出家　及非菩薩　應生慈悲　　　　
　　　　斯等不聞　不信是經　則爲大失　　　　
　　　　我得佛道　以諸方便　爲説此法　　　　
　　　　令住其中　譬如強力　轉輪之王　　　　
　　　　兵戰有功　賞賜諸物　象馬車乘　　　　
　　　　嚴身之具　及諸田宅　聚落城邑　　　　
　　　　或與衣服　種種珍寶　奴婢財物　　　　
　　　　歡喜賜與　如有勇健　能爲難事　　　　
　　　　三解髻中　明珠賜之　如來亦爾　　　　
　　　　爲諸法王　忍辱大力　智慧寶藏　　　　
　　　　以大慈悲　如法化世　見一切人　　　　
　　　　受諸苦惱　欲求解脱　與諸魔戰　　　　
　　　　爲是衆生　説種種法　以大方便　　　　
　　　　説此諸經　既知衆生　得其力已　　　　
　　　　末後乃爲　説是法華　如三解髻　　　　
　　　　明珠與之　此經爲尊　衆經中上　　　　
　　　　我常守護　不妄開示　今正是時　　　　
　　　　爲汝等説　我滅度後　求佛道者　　　　
　　　　欲得安隱　演説斯經　應當親近　　　　
　　　　如是四法　讀是經者　常無憂惱　　　　
　　　　又無病痛　顏色鮮白　不生貧窮　　　　
　　　　卑賤醜陋　衆生樂見　如慕賢聖　　　　
　　　　天諸童子　以爲給使　刀杖不加　　　　
　　　　毒不能害　若人惡罵　口則閉塞　　　　
　　　　遊行無畏　如師子王　智慧光明　　　　
　　　　如日之照　若於夢中　但見妙事　　　　
　　　　見諸如來　坐師子座　諸比丘衆　　　　
　　　　圍繞説法　又見龍神　阿修羅等　　　　
　　　　數如恒沙　恭敬合掌　自見其身　　　　
　　　　而爲説法　又見諸佛　身相金色　　　　
　　　　放無量光　照於一切　以梵音聲　　　　
　　　　演説諸法　佛爲四衆　説無上法　　　　
　　　　見身處中　合掌讃佛　聞法歡喜　　　　
　　　　而爲供養　得陀羅尼　證不退智　　　　
　　　　佛知其心　深入佛道　即爲授記　　　　
　　　　成最正覺　汝善男子　當於來世　　　　
　　　　得無量智　佛之大道　國土嚴淨　　　　
　　　　廣大無比　亦有四衆　合掌聽法　　　　
　　　　又見自身　在山林中　修習善法　　　　
　　　　證諸實相　深入禪定　見十方佛　　　　
　　　　諸佛身金色　百福相莊嚴　　　　
　　　　聞法爲人説　常有是好夢　　　　
　　　　又夢作國王　捨宮殿眷屬　　　　
　　　　及上妙五欲　行詣於道場　　　　
　　　　在菩提樹下　而處師子座　　　　
　　　　求道過七日　得諸佛之智　　　　
　　　　成無上道已　起而轉法輪　　　　
　　　　爲四衆説法　經千萬億劫　　　　
　　　　説無漏妙法　度無量衆生　　　　
　　　　後當入涅槃　如烟盡燈滅　　　　
　　　　若後惡世中　説是第一法　　　　
　　　　是人得大利　如上諸功徳
妙法蓮華經從地踊出品第十五
爾時他方國土諸來菩薩摩訶薩過八恒河
沙數於大衆中起立合掌作禮而白佛言
世尊若聽我等於佛滅後在此娑婆世界
懃加精進護持讀誦書寫供養是經典
者當於此土而廣説之爾時佛告諸菩薩
摩訶薩衆止善男子不須汝等護持此經
所以者何我娑婆世界自有六萬恒河沙等
菩薩摩訶薩一一菩薩各有六萬恒河沙眷
屬是諸人等能於我滅後護持讀誦廣説
此經佛説是時娑婆世界三千大千國土地
皆震裂而於其中有無量千萬億菩薩摩
訶薩同時踊出是諸菩薩身皆金色三十
二相無量光明先盡在此娑婆世界之下此
界虚空中住是諸菩薩聞釋迦牟尼佛所説
音聲從下發來一一菩薩皆是大衆唱導之
首各將六萬恒河沙眷屬況將五萬四萬
三萬二萬一萬恒河沙等眷屬者況復乃至
一恒河沙半恒河沙四分之一乃至千萬億
那由他分之一況復千萬億那由他眷屬況
復億萬眷屬況復千萬百萬乃至一萬況復
一千一百乃至一十況復將五四三二一弟
子者況復單己樂遠離行如是等比無量
無邊算數譬喩所不能知是諸菩薩從地
出已各詣虚空七寶妙塔多寶如來釋迦牟
尼佛所到已向二世尊頭面禮足及至諸
寶樹下師子座上佛所亦皆作禮右繞三匝
合掌恭敬以諸菩薩種種讃法而以讃歎住
在一面欣樂瞻仰於二世尊是諸菩薩摩訶
薩從初踊出以諸菩薩種種讃法而讃於
佛如是時間經五十小劫是時釋迦牟尼
佛默然而坐及諸四衆亦皆默然五十小劫
佛神力故令諸大衆謂如半日爾時四衆
亦以佛神力故見諸菩薩遍滿無量百千
萬億國土虚空是菩薩衆中有四導師一
名上行二名無邊行三名淨行四名安立
行是四菩薩於其衆中最爲上首唱導之
師在大衆前各共合掌觀釋迦牟尼佛而
問訊言世尊少病少惱安樂行不所應度
者受教易不不令世尊生疲勞耶爾時四
大菩薩而説偈言
　　　　世尊安樂　少病少惱　教化衆生　　　　
　　　　得無疲惓　又諸衆生　受化易不　　　　
　　　　不令世尊　生疲勞耶
爾時世尊於菩薩大衆中而作是言如是
如是諸善男子如來安樂少病少惱諸衆生
等易可化度無有疲勞所以者何是諸衆
生世世已來常受我化亦於過去諸佛供
養尊重種諸善根此諸衆生始見我身聞
我所説即皆信受入如來慧除先修習學
小乘者如是之人我今亦令得聞是經
入於佛慧爾時諸大菩薩而説偈言
　　　　善哉善哉　大雄世尊　諸衆生等　　　　
　　　　易可化度　能問諸佛　甚深智慧　　　　
　　　　聞已信行　我等隨喜
於時世尊讃歎上首諸大菩薩善哉善哉善
男子汝等能於如來發隨喜心爾時彌勒
菩薩及八千恒河沙諸菩薩衆皆作是念我
等從昔已來不見不聞如是大菩薩摩訶
薩衆從地踊出住世尊前合掌供養問訊
如來時彌勒菩薩摩訶薩知八千恒河沙諸
菩薩等心之所念并欲自決所疑合掌向
佛以偈問曰
　　　　無量千萬億　大衆諸菩薩　　　　
　　　　昔所未曾見　願兩足尊説　　　　
　　　　是從何所來　以何因縁集　　　　
　　　　巨身大神通　智慧叵思議　　　　
　　　　其志念堅固　有大忍辱力　　　　
　　　　衆生所樂見　爲從何所來　　　　
　　　　一一諸菩薩　所將諸眷屬　　　　
　　　　其數無有量　如恒河沙等　　　　
　　　　或有大菩薩　將六萬恒沙　　　　
　　　　如是諸大衆　一心求佛道　　　　
　　　　是諸大師等　六萬恒河沙　　　　
　　　　倶來供養佛　及護持是經　　　　
　　　　將五萬恒沙　其數過於是　　　　
　　　　四萬及三萬　二萬至一萬　　　　
　　　　一千一百等　乃至一恒沙　　　　
　　　　半及三四分　億萬分之一　　　　
　　　　千萬那由他　萬億諸弟子　　　　
　　　　乃至於半億　其數復過上　　　　
　　　　百萬至一萬　一千及一百　　　　
　　　　五十與一十　乃至三二一　　　　
　　　　單己無眷屬　樂於獨處者　　　　
　　　　倶來至佛所　其數轉過上　　　　
　　　　如是諸大衆　若人行籌數　　　　
　　　　過於恒沙劫　猶不能盡知　　　　
　　　　是諸大威徳　精進菩薩衆　　　　
　　　　誰爲其説法　教化而成就　　　　
　　　　從誰初發心　稱揚何佛法　　　　
　　　　受持行誰經　修習何佛道　　　　
　　　　如是諸菩薩　神通大智力　　　　
　　　　四方地震裂　皆從中踊出　　　　
　　　　世尊我昔來　未曾見是事　　　　
　　　　願説其所從　國土之名號　　　　
　　　　我常遊諸國　未曾見是衆　　　　
　　　　我於此衆中　乃不識一人　　　　
　　　　忽然從地出　願説其因縁　　　　
　　　　今此之大會　無量百千億　　　　
　　　　是諸菩薩等　皆欲知此事　　　　
　　　　是諸菩薩衆　本末之因縁　　　　
　　　　無量徳世尊　唯願決衆疑
爾時釋迦牟尼分身諸佛從無量千萬億他
方國土來者在於八方諸寶樹下師子座上
結加趺坐其佛侍者各各見是菩薩大衆
於三千大千世界四方從地踊出住於虚
空各白其佛言世尊此諸無量無邊阿僧
祇菩薩大衆從何所來爾時諸佛各告侍
者諸善男子且待須臾有菩薩摩訶薩
名曰彌勒釋迦牟尼佛之所授記次後作
佛以問斯事佛今答之汝等自當因是
得聞
爾時釋迦牟尼佛告彌勒菩薩善哉善哉
阿逸多乃能問佛如是大事汝等當共一
心被精進鎧發堅固意如來今欲顯發
宣示諸佛智慧諸佛自在神通之力諸佛師
子奮迅之力諸佛威猛大勢之力爾時世尊
欲重宣此義而説偈言
　　　　當精進一心　我欲説此事　　　　
　　　　勿得有疑悔　佛智叵思議　　　　
　　　　汝今出信力　住於忍善中　　　　
　　　　昔所未聞法　今皆當得聞　　　　
　　　　我今安慰汝　勿得懷疑懼　　　　
　　　　佛無不實語　智慧不可量　　　　
　　　　所得第一法　甚深叵分別　　　　
　　　　如是今當説　汝等一心聽
爾時世尊説此偈已告彌勒菩薩我今於
此大衆宣告汝等阿逸多是諸大菩薩摩
訶薩無量無數阿僧祇從地踊出汝等昔
所未見者我於是娑婆世界得阿耨多羅
三藐三菩提已教化示導是諸菩薩調伏
其心令發道意此諸菩薩皆於是娑婆世
界之下此界虚空中住於諸經典讀誦通利
思惟分別正憶念阿逸多是諸善男子等
不樂在衆多有所説常樂靜處懃行精進
未曾休息亦不依止人天而住常樂深智
無有障礙亦常樂於諸佛之法一心精進
求無上慧爾時世尊欲重宣此義而説偈
言
　　　　阿逸汝當知　是諸大菩薩　　　　
　　　　從無數劫來　修習佛智慧　　　　
　　　　悉是我所化　令發大道心　　　　
　　　　此等是我子　依止是世界　　　　
　　　　常行頭陀事　志樂於靜處　　　　
　　　　捨大衆憒閙　不樂多所説　　　　
　　　　如是諸子等　學習我道法　　　　
　　　　晝夜常精進　爲求佛道故　　　　
　　　　在娑婆世界　下方空中住　　　　
　　　　志念力堅固　常懃求智慧　　　　
　　　　説種種妙法　其心無所畏　　　　
　　　　我於伽耶城　菩提樹下坐　　　　
　　　　得成最正覺　轉無上法輪　　　　
　　　　爾乃教化之　令初發道心　　　　
　　　　今皆住不退　悉當得成佛　　　　
　　　　我今説實語　汝等一心信　　　　
　　　　我從久遠來　教化是等衆
爾時彌勒菩薩摩訶薩及無數諸菩薩等心
生疑惑怪未曾有而作是念云何世尊於
少時間教化如是無量無邊阿僧祇諸大菩
薩令住阿耨多羅三藐三菩提即白佛言
世尊如來爲太子時出於釋宮去伽耶城
不遠坐於道場得成阿耨多羅三藐三菩
提從是已來始過四十餘年世尊云何於
此少時大作佛事以佛勢力以佛功徳教
化如是無量大菩薩衆當成阿耨多羅三藐
三菩提世尊此大菩薩衆假使有人於千
萬億劫數不能盡不得其邊斯等久遠已
來於無量無邊諸佛所殖諸善根成就
菩薩道常修梵行世尊如此之事世所難
信譬如有人色美髮黒年二十五指百
歳人言是我子其百歳人亦指年少言是
我父生育我等是事難信佛亦如是得道
已來其實未久而此大衆諸菩薩等已於
無量千萬億劫爲佛道故懃行精進善入
出住無量百千萬億三昧得大神通久修梵
行善能次第習諸善法巧於問答人中之
寶一切世間甚爲希有今日世尊方云得
佛道時初令發心教化示導令向阿耨多
羅三藐三菩提世尊得佛未久乃能作此
大功徳事我等雖復信佛隨宜所説佛所
出言未曾虚妄佛所知者皆悉通達然諸
新發意菩薩於佛滅後若聞是語或不信
受而起破法罪業因縁唯然世尊願爲解
説除我等疑及未來世諸善男子聞此事
已亦不生疑爾時彌勒菩薩欲重宣此義
而説偈言
　　　　佛昔從釋種　出家近伽耶　　　　
　　　　坐於菩提樹　爾來尚未久　　　　
　　　　此諸佛子等　其數不可量　　　　
　　　　久已行佛道　住於神通力　　　　
　　　　善學菩薩道　不染世間法　　　　
　　　　如蓮華在水　從地而踊出　　　　
　　　　皆起恭敬心　住於世尊前　　　　
　　　　是事難思議　云何而可信　　　　
　　　　佛得道甚近　所成就甚多　　　　
　　　　願爲除衆疑　如實分別説　　　　
　　　　譬如少壯人　年始二十五　　　　
　　　　示人百歳子　髮白而面皺　　　　
　　　　是等我所生　子亦説是父　　　　
　　　　父少而子老　擧世所不信　　　　
　　　　世尊亦如是　得道來甚近　　　　
　　　　是諸菩薩等　志固無怯弱　　　　
　　　　從無量劫來　而行菩薩道　　　　
　　　　巧於難問答　其心無所畏　　　　
　　　　忍辱心決定　端正有威徳　　　　
　　　　十方佛所讃　善能分別説　　　　
　　　　不樂在人衆　常好在禪定　　　　
　　　　爲求佛道故　於下空中住　　　　
　　　　我等從佛聞　於此事無疑　　　　
　　　　願佛爲未來　演説令開解　　　　
　　　　若有於此經　生疑不信者　　　　
　　　　即當墮惡道　願今爲解説　　　　
　　　　是無量菩薩　云何於少時　　　　
　　　　教化令發心　而住不退地
妙法蓮華經如來壽量品第十六
爾時佛告諸菩薩及一切大衆諸善男子汝
等當信解如來誠諦之語復告大衆汝等
當信解如來誠諦之語又復告諸大衆汝
等當信解如來誠諦之語是時菩薩大衆
彌勒爲首合掌白佛言世尊唯願説之
我等當信受佛語如是三白已復言唯願
説之我等當信受佛語爾時世尊知諸
菩薩三請不止而告之言汝等諦聽如來
祕密神通之力一切世間天人及阿修羅皆
謂今釋迦牟尼佛出釋氏宮去伽耶城不
遠坐於道場得阿耨多羅三藐三菩提然
善男子我實成佛已來無量無邊百千萬億
那由他劫譬如五百千萬億那由他阿僧祇
三千大千世界假使有人末爲微塵過於
東方五百千萬億那由他阿僧祇國乃下一
塵如是東行盡是微塵諸善男子於意云
何是諸世界可得思惟校計知其數不
彌勒菩薩等倶白佛言世尊是諸世界無量
無邊非算數所知亦非心力所及一切聲
聞辟支佛以無漏智不能思惟知其限數
我等住阿惟越致地於是事中亦所不達
世尊如是諸世界無量無邊爾時佛告大
菩薩衆諸善男子今當分明宣語汝等是
諸世界若著微塵及不著者盡以爲塵一
塵一劫我成佛已來復過於此百千萬億那
由他阿僧祇劫自從是來我常在此娑婆
世界説法教化亦於餘處百千萬億那由
他阿僧祇國導利衆生諸善男子於是中
間我説燃燈佛等又復言其入於涅槃
如是皆以方便分別諸善男子若有衆
生來至我所我以佛眼觀其信等諸根利
鈍隨所應度處處自説名字不同年紀大
小亦復現言當入涅槃又以種種方便説
微妙法能令衆生發歡喜心諸善男子如
來見諸衆生樂於小法徳薄垢重者爲是
人説我少出家得阿耨多羅三藐三菩提
然我實成佛已來久遠若斯但以方便教
化衆生令入佛道作如是説諸善男子
如來所演經典皆爲度脱衆生或説己身
或説他身或示己身或示他身或示
己事或示他事諸所言説皆實不虚所
以者何如來如實知見三界之相無有生
死若退若出亦無在世及滅度者非實非
虚非如非異不如三界見於三界如斯
之事如來明見無有錯謬以諸衆生有
種種性種種欲種種行種種憶想分別故欲
令生諸善根以若干因縁譬喩言辭種種
説法所作佛事未曾暫廢如是我成佛
已來甚大久遠壽命無量阿僧祇劫常住不
滅
諸善男子我本行菩薩道所成壽命今猶
未盡復倍上數然今非實滅度而便唱言
當取滅度如來以是方便教化衆生所
以者何若佛久住於世薄徳之人不種善
根貧窮下賤貪著五欲入於憶想妄見網
中若見如來常在不滅便起憍恣而懷厭
怠不能生難遭之想恭敬之心是故如
來以方便説比丘當知諸佛出世難可値
遇所以者何諸薄徳人過無量百千萬億
劫或有見佛或不見者以此事故我作
是言諸比丘如來難可得見斯衆生等
聞如是語必當生於難遭之想心懷戀慕
渇仰於佛便種善根是故如來雖不實滅
而言滅度
又善男子諸佛如來法皆如是爲度衆生
皆實不虚譬如良醫智慧聰達明練方藥
善治衆病其人多諸子息若十二十乃至
百數以有事縁遠至餘國諸子於後飮他
毒藥藥發悶亂宛轉于地是時其父還來歸
家諸子飮毒或失本心或不失者遙見其
父皆大歡喜拜跪問訊善安隱歸我等愚癡
誤服毒藥願見救療更賜壽命父見子
等苦惱如是依諸經方求好藥草色香美
味皆悉具足擣篩和合與子令服而作是
言此大良藥色香美味皆悉具足汝等可
服速除苦惱無復衆患其諸子中不失心
者見此良藥色香倶好即便服之病盡除
愈餘失心者見其父來雖亦歡喜問訊求
索治病然與其藥而不肯服所以者何毒
氣深入失本心故於此好色香藥而謂不
美父作是念此子可愍爲毒所中心皆顛
倒雖見我喜求索救療如是好藥而不肯
服我今當設方便令服此藥即作是言
汝等當知我今衰老死時已至是好良藥今
留在此汝可取服勿憂不差作是教
已復至他國遣使還告汝父已死是時諸
子聞父背喪心大憂惱而作是念若父在
者慈愍我等能見救護今者捨我遠喪他
國自惟孤露無復恃怙常懷悲感心遂醒
悟乃知此藥色味香美即取服之毒病皆
愈其父聞子悉已得差尋便來歸咸使見
之
諸善男子於意云何頗有人能説此良醫
虚妄罪不不也世尊佛言我亦如是成佛
已來無量無邊百千萬億那由他阿僧祇劫
爲衆生故以方便力言當滅度亦無有
能如法説我虚妄過者爾時世尊欲重宣
此義而説偈言
　　　　自我得佛來　所經諸劫數　　　　
　　　　無量百千萬　億載阿僧祇　　　　
　　　　常説法教化　無數億衆生　　　　
　　　　令入於佛道　爾來無量劫　　　　
　　　　爲度衆生故　方便現涅槃　　　　
　　　　而實不滅度　常住此説法　　　　
　　　　我常住於此　以諸神通力　　　　
　　　　令顛倒衆生　雖近而不見　　　　
　　　　衆見我滅度　廣供養舍利　　　　
　　　　咸皆懷戀慕　而生渇仰心　　　　
　　　　衆生既信伏　質直意柔軟　　　　
　　　　一心欲見佛　不自惜身命　　　　
　　　　時我及衆僧　倶出靈鷲山　　　　
　　　　我時語衆生　常在此不滅　　　　
　　　　以方便力故　現有滅不滅　　　　
　　　　餘國有衆生　恭敬信樂者　　　　
　　　　我復於彼中　爲説無上法　　　　
　　　　汝等不聞此　但謂我滅度　　　　
　　　　我見諸衆生　沒在於苦惱　　　　
　　　　故不爲現身　令其生渇仰　　　　
　　　　因其心戀慕　乃出爲説法　　　　
　　　　神通力如是　於阿僧祇劫　　　　
　　　　常在靈鷲山　及餘諸住處　　　　
　　　　衆生見劫盡　大火所燒時　　　　
　　　　我此土安隱　天人常充滿　　　　
　　　　園林諸堂閣　種種寶莊嚴　　　　
　　　　寶樹多花菓　衆生所遊樂　　　　
　　　　諸天撃天鼓　常作衆伎樂　　　　
　　　　雨曼陀羅花　散佛及大衆　　　　
　　　　我淨土不毀　而衆見燒盡　　　　
　　　　憂怖諸苦惱　如是悉充滿　　　　
　　　　是諸罪衆生　以惡業因縁　　　　
　　　　過阿僧祇劫　不聞三寶名　　　　
　　　　諸有修功徳　柔和質直者　　　　
　　　　則皆見我身　在此而説法　　　　
　　　　或時爲此衆　説佛壽無量　　　　
　　　　久乃見佛者　爲説佛難値　　　　
　　　　我智力如是　慧光照無量　　　　
　　　　壽命無數劫　久修業所得　　　　
　　　　汝等有智者　勿於此生疑　　　　
　　　　當斷令永盡　佛語實不虚　　　　
　　　　如醫善方便　爲治狂子故　　　　
　　　　實在而言死　無能説虚妄　　　　
　　　　我亦爲世父　救諸苦患者　　　　
　　　　爲凡夫顛倒　實在而言滅　　　　
　　　　以常見我故　而生憍恣心　　　　
　　　　放逸著五欲　墮於惡道中　　　　
　　　　我常知衆生　行道不行道　　　　
　　　　隨所應可度　爲説種種法　　　　
　　　　毎自作是意　以何令衆生　　　　
　　　　得入無上慧　速成就佛身
　　妙法蓮華經分別功徳品第十七
爾時大會聞佛説壽命劫數長遠如是無量
無邊阿僧祇衆生得大饒益於時世尊告
彌勒菩薩摩訶薩阿逸多我説是如來壽命
長遠時六百八十萬億那由他恒河沙衆生
得無生法忍復有千倍菩薩摩訶薩得聞
持陀羅尼門復有一世界微塵數菩薩摩訶
薩得樂説無礙辯才復有一世界微塵數菩
薩摩訶薩得百千萬億無量旋陀羅尼復
有三千大千世界微塵數菩薩摩訶薩能轉
不退法輪復有二千中國土微塵數菩薩摩
訶薩能轉清淨法輪復有小千國土微塵
數菩薩摩訶薩八生當得阿耨多羅三藐三
菩提復有四四天下微塵數菩薩摩訶薩四
生當得阿耨多羅三藐三菩提復有三四天
下微塵數菩薩摩訶薩三生當得阿耨多羅
三藐三菩提復有二四天下微塵數菩薩摩
訶薩二生當得阿耨多羅三藐三菩提復
有一四天下微塵數菩薩摩訶薩一生當得
阿耨多羅三藐三菩提復有八世界微塵數
衆生皆發阿耨多羅三藐三菩提心佛説是
諸菩薩摩訶薩得大法利時於虚空中雨
曼陀羅華摩訶曼陀羅華以散無量百千萬
億衆寶樹下師子座上諸佛并散七寶塔中
師子座上釋迦牟尼佛及久滅度多寶如來
亦散一切諸大菩薩及四部衆又雨細末
栴檀沈水香等於虚空中天鼓自鳴妙聲深
遠又雨千種天衣垂諸瓔珞眞珠瓔珞摩尼
珠瓔珞如意珠瓔珞遍於九方衆寶香爐
燒無價香自然周至供養大會一一佛上
有諸菩薩執持幡蓋次第而上至于梵天
是諸菩薩以妙音聲歌無量頌讃歎諸佛
爾時彌勒菩薩從座而起偏袒右肩合掌向
佛而説偈言
　　　　佛説希有法　昔所未曾聞　　　　
　　　　世尊有大力　壽命不可量　　　　
　　　　無數諸佛子　聞世尊分別　　　　
　　　　説得法利者　歡喜充遍身　　　　
　　　　或住不退地　或得陀羅尼　　　　
　　　　或無礙樂説　萬億旋總持　　　　
　　　　或有大千界　微塵數菩薩　　　　
　　　　各各皆能轉　不退之法輪　　　　
　　　　復有中千界　微塵數菩薩　　　　
　　　　各各皆能轉　清淨之法輪　　　　
　　　　復有小千界　微塵數菩薩　　　　
　　　　餘各八生在　當得成佛道　　　　
　　　　復有四三二　如此四天下　　　　
　　　　微塵諸菩薩　隨數生成佛　　　　
　　　　或一四天下　微塵數菩薩　　　　
　　　　餘有一生在　當成一切智　　　　
　　　　如是等衆生　聞佛壽長遠　　　　
　　　　得無量無漏　清淨之果報　　　　
　　　　復有八世界　微塵數衆生　　　　
　　　　聞佛説壽命　皆發無上心　　　　
　　　　世尊説無量　不可思議法　　　　
　　　　多有所饒益　如虚空無邊　　　　
　　　　雨天曼陀羅　摩訶曼陀羅　　　　
　　　　釋梵如恒沙　無數佛土來　　　　
　　　　雨栴檀沈水　繽紛而亂墜　　　　
　　　　如鳥飛空下　供散於諸佛　　　　
　　　　天鼓虚空中　自然出妙聲　　　　
　　　　天衣千萬種　旋轉而來下　　　　
　　　　衆寶妙香爐　燒無價之香　　　　
　　　　自然悉周遍　供養諸世尊　　　　
　　　　其大菩薩衆　執七寶幡蓋　　　　
　　　　高妙萬億種　次第至梵天　　　　
　　　　一一諸佛前　寶幢懸勝幡　　　　
　　　　亦以千萬偈　歌詠諸如來　　　　
　　　　如是種種事　昔所未曾有　　　　
　　　　聞佛壽無量　一切皆歡喜　　　　
　　　　佛名聞十方　廣饒益衆生　　　　
　　　　一切具善根　以助無上心
爾時佛告彌勒菩薩摩訶薩阿逸多其有
衆生聞佛壽命長遠如是乃至能生一念
信解所得功徳無有限量若有善男子善
女人爲阿耨多羅三藐三菩提故於八十
萬億那由他劫行五波羅蜜檀波羅蜜尸羅
波羅蜜羼提波羅蜜毘梨耶波羅蜜禪波羅
蜜除般若波羅蜜以是功徳比前功徳百
分千分百千萬億分不及其一乃至算數譬
喩所不能知若善男子善女人有如是
功徳於阿耨多羅三藐三菩提退者無有
是處爾時世尊欲重宣此義而説偈言
　　　　若人求佛慧　於八十萬億　　　　
　　　　那由他劫數　行五波羅蜜　　　　
　　　　於是諸劫中　布施供養佛　　　　
　　　　及縁覺弟子　并諸菩薩衆　　　　
　　　　珍異之飮食　上服與臥具　　　　
　　　　栴檀立精舍　以園林莊嚴　　　　
　　　　如是等布施　種種皆微妙　　　　
　　　　盡此諸劫數　以迴向佛道　　　　
　　　　若復持禁戒　清淨無缺漏　　　　
　　　　求於無上道　諸佛之所歎　　　　
　　　　若復行忍辱　住於調柔地　　　　
　　　　設衆惡來加　其心不傾動　　　　
　　　　諸有得法者　懷於増上慢　　　　
　　　　爲此所輕惱　如是亦能忍　　　　
　　　　若復懃精進　志念常堅固　　　　
　　　　於無量億劫　一心不懈息　　　　
　　　　又於無數劫　住於空閑處　　　　
　　　　若坐若經行　除睡常攝心　　　　
　　　　以是因縁故　能生諸禪定　　　　
　　　　八十億萬劫　安住心不亂　　　　
　　　　持此一心福　願求無上道　　　　
　　　　我得一切智　盡諸禪定際　　　　
　　　　是人於百千　萬億劫數中　　　　
　　　　行此諸功徳　如上之所説　　　　
　　　　有善男女等　聞我説壽命　　　　
　　　　乃至一念信　其福過於彼　　　　
　　　　若人悉無有　一切諸疑悔　　　　
　　　　深心須臾信　其福爲如此　　　　
　　　　其有諸菩薩　無量劫行道　　　　
　　　　聞我説壽命　是則能信受　　　　
　　　　如是諸人等　頂受此經典　　　　
　　　　願我於未來　長壽度衆生　　　　
　　　　如今日世尊　諸釋中之王　　　　
　　　　道場師子吼　説法無所畏　　　　
　　　　我等未來世　一切所尊敬　　　　
　　　　坐於道場時　説壽亦如是　　　　
　　　　若有深心者　清淨而質直　　　　
　　　　多聞能總持　隨義解佛語　　　　
　　　　如是諸人等　於此無有疑
又阿逸多若有聞佛壽命長遠解其言趣
是人所得功徳無有限量能起如來無上
之慧何況廣聞是經若教人聞若自持若
教人持若自書若教人書若以華香瓔珞
幢幡繒蓋香油酥燈供養經卷是人功徳
無量無邊能生一切種智阿逸多若善男
子善女人聞我説壽命長遠深心信解則
爲見佛常在耆闍崛山共大菩薩諸聲聞
衆圍繞説法又見此娑婆世界其地琉璃
坦然平正閻浮檀金以界八道寶樹行列諸
臺樓觀皆悉寶成其菩薩衆咸處其中若有
能如是觀者當知是爲深信解相又復
如來滅後若聞是經而不毀呰起隨喜心
當知已爲深信解相何況讀誦受持之者
斯人則爲頂戴如來阿逸多是善男子善女
人不須爲我復起塔寺及作僧坊以四
事供養衆僧所以者何是善男子善女人
受持讀誦是經典者爲已起塔造立僧
坊供養衆僧則爲以佛舍利起七寶塔
高廣漸小至于梵天懸諸幡蓋及衆寶鈴華
香瓔珞末香塗香燒香衆鼓伎樂簫笛箜
篌種種舞戲以妙音聲歌唄讃頌則爲於
無量千萬億劫作是供養已
阿逸多若我滅後聞是經典有能受持若
自書若教人書則爲起立僧坊以赤栴檀
作諸殿堂三十有二高八多羅樹高廣嚴好
百千比丘於其中止園林浴池經行禪窟
衣服飮食床褥湯藥一切樂具充滿其中如
是僧坊堂閣若干百千萬億其數無量以此
現前供養於我及比丘僧是故我説如來滅
後若有受持讀誦爲他人説若自書若教
人書供養經卷不須復起塔寺及造僧
坊供養衆僧況復有人能持是經兼行布
施持戒忍辱精進一心智慧其徳最勝無量
無邊譬如虚空東西南北四維上下無量無
邊是人功徳亦復如是無量無邊疾至一切
種智若人讀誦受持是經爲他人説若自
書若教人書復能起塔及造僧坊供養讃
歎聲聞衆僧亦以百千萬億讃歎之法讃歎
菩薩功徳又爲他人種種因縁隨義解説
此法華經復能清淨持戒與柔和者而共
同止忍辱無瞋志念堅固常貴坐禪得
諸深定精進勇猛攝諸善法利根智慧善答
問難
阿逸多若我滅後諸善男子善女人受持
讀誦是經典者復有如是諸善功徳當知
是人已趣道場近阿耨多羅三藐三菩提
坐道樹下阿逸多是善男子善女人若坐
若立若行處此中便應起塔一切天人皆
應供養如佛之塔爾時世尊欲重宣此義
而説偈言
　　　　若我滅度後　能奉持此經　　　　
　　　　斯人福無量　如上之所説　　　　
　　　　是則爲具足　一切諸供養　　　　
　　　　以舍利起塔　七寶而莊嚴　　　　
　　　　表刹甚高廣　漸小至梵天　　　　
　　　　寶鈴千萬億　風動出妙音　　　　
　　　　又於無量劫　而供養此塔　　　　
　　　　華香諸瓔珞　天衣衆伎樂　　　　
　　　　燃香油酥燈　周匝常照明　　　　
　　　　惡世法末時　能持是經者　　　　
　　　　則爲已如上　具足諸供養　　　　
　　　　若能持此經　則如佛現在　　　　
　　　　以牛頭栴檀　起僧坊供養　　　　
　　　　堂有三十二　高八多羅樹　　　　
　　　　上饌妙衣服　床臥皆具足　　　　
　　　　百千衆住處　園林諸浴池　　　　
　　　　經行及禪窟　種種皆嚴好　　　　
　　　　若有信解心　受持讀誦書　　　　
　　　　若復教人書　及供養經卷　　　　
　　　　散華香末香　以須曼瞻蔔　　　　
　　　　阿提目多伽　薫油常燃之　　　　
　　　　如是供養者　得無量功徳　　　　
　　　　如虚空無邊　其福亦如是　　　　
　　　　況復持此經　兼布施持戒　　　　
　　　　忍辱樂禪定　不瞋不惡口　　　　
　　　　恭敬於塔廟　謙下諸比丘　　　　
　　　　遠離自高心　常思惟智慧　　　　
　　　　有問難不瞋　隨順爲解説　　　　
　　　　若能行是行　功徳不可量　　　　
　　　　若見此法師　成就如是徳　　　　
　　　　應以天華散　天衣覆其身　　　　
　　　　頭面接足禮　生心如佛想　　　　
　　　　又應作是念　不久詣道樹　　　　
　　　　得無漏無爲　廣利諸人天　　　　
　　　　其所住止處　經行若坐臥　　　　
　　　　乃至説一偈　是中應起塔　　　　
　　　　莊嚴令妙好　種種以供養　　　　
　　　　佛子住此地　則是佛受用　　　　
　　　　常在於其中　經行及坐臥
妙法蓮華經卷第五◎

妙法蓮華經卷第六
　後秦龜茲國三藏法師
鳩摩羅什奉　詔譯　
　　◎隨喜功徳品第十八
爾時彌勒菩薩摩訶薩白佛言世尊若有善
男子善女人聞是法華經隨喜者得幾所
福而説偈言
　　　　世尊滅度後　其有聞是經　　　　
　　　　若能隨喜者　爲得幾所福
爾時佛告彌勒菩薩摩訶薩阿逸多如來滅
後若比丘比丘尼優婆塞優婆夷及餘智者
若長若幼聞是經隨喜已從法會出至於
餘處若在僧坊若空閑地若城邑巷陌聚落
田里如其所聞爲父母宗親善友知識隨
力演説是諸人等聞已隨喜復行轉教餘人
聞已亦隨喜轉教如是展轉至第五十阿逸
多其第五十善男子善女人隨喜功徳我今
説之汝當善聽若四百萬億阿僧祇世界六
趣四生衆生卵生胎生濕生化生若有形無
形有想無想非有想非無想無足二足四足
多足如是等在衆生數者有人求福隨
其所欲娯樂之具皆給與之一一衆生與滿
閻浮提金銀琉璃車𤦲馬腦珊瑚虎珀諸
妙珍寶及象馬車乘七寶所成宮殿樓閣等
是大施主如是布施滿八十年已而作是
念我已施衆生娯樂之具隨意所欲然此
衆生皆已衰老年過八十髮白面皺將死
不久我當以佛法而訓導之即集此衆生
宣布法化示教利喜一時皆得須陀洹道
斯陀含道阿那含道阿羅漢道盡諸有漏於
深禪定皆得自在具八解脱於汝意云何
是大施主所得功徳寧爲多不彌勒白佛
言世尊是人功徳甚多無量無邊若是施
主但施衆生一切樂具功徳無量何況令
得阿羅漢果佛告彌勒我今分明語汝是
人以一切樂具施於四百萬億阿僧祇世界
六趣衆生又令得阿羅漢果所得功徳不
如是第五十人聞法華經一偈隨喜功徳
百分千分百千萬億分不及其一乃至算數
譬喩所不能知阿逸多如是第五十人展
轉聞法華經隨喜功徳尚無量無邊阿僧祇
何況最初於會中聞而隨喜者其福復勝無
量無邊阿僧祇不可得比又阿逸多若人
爲是經故往詣僧坊若坐若立須臾聽受
縁是功徳轉身所生得好上妙象馬車乘
珍寶輦輿及乘天宮若復有人於講法
處坐更有人來勸令坐聽若分座令坐
是人功徳轉身得帝釋坐處若梵王坐處
若轉輪聖王所坐之處阿逸多若復有人語
餘人言有經名法華可共往聽即受其
教乃至須臾間聞是人功徳轉身得與陀
羅尼菩薩共生一處利根智慧百千萬世
終不瘖瘂口氣不臭舌常無病口亦無病
齒不垢黒不黄不踈亦不缺落不差不
曲脣不下垂亦不褰縮不麁澁不瘡胗
亦不缺壞亦不喎斜不厚不大亦不黧
黒無諸可惡鼻不匾㔸亦不曲戻面色
不黒亦不狹長亦不窊曲無有一切不
可喜相脣舌牙齒悉皆嚴好鼻修高直面貌
圓滿眉高而長額廣平正人相具足世世
所生見佛聞法信受教誨阿逸多汝且
觀是勸於一人令往聽法功徳如此何況
一心聽説讀誦而於大衆爲人分別如説
修行爾時世尊欲重宣此義而説偈言
　　　　若人於法會　得聞是經典　　　　
　　　　乃至於一偈　隨喜爲他説　　　　
　　　　如是展轉教　至于第五十　　　　
　　　　最後人獲福　今當分別之　　　　
　　　　如有大施主　供給無量衆　　　　
　　　　具滿八十歳　隨意之所欲　　　　
　　　　見彼衰老相　髮白而面皺　　　　
　　　　齒踈形枯竭　念其死不久　　　　
　　　　我今應當教　令得於道果　　　　
　　　　即爲方便説　涅槃眞實法　　　　
　　　　世皆不牢固　如水沫泡焔　　　　
　　　　汝等咸應當　疾生厭離心　　　　
　　　　諸人聞是法　皆得阿羅漢　　　　
　　　　具足六神通　三明八解脱　　　　
　　　　最後第五十　聞一偈隨喜　　　　
　　　　是人福勝彼　不可爲譬喩　　　　
　　　　如是展轉聞　其福尚無量　　　　
　　　　何況於法會　初聞隨喜者　　　　
　　　　若有勸一人　將引聽法華　　　　
　　　　言此經深妙　千萬劫難遇　　　　
　　　　即受教往聽　乃至須臾聞　　　　
　　　　斯人之福報　今當分別説　　　　
　　　　世世無口患　齒不踈黄黒　　　　
　　　　脣不厚褰缺　無有可惡相　　　　
　　　　舌不乾黒短　鼻高修且直　　　　
　　　　額廣而平正　面目悉端嚴　　　　
　　　　爲人所喜見　口氣無臭穢　　　　
　　　　優鉢華之香　當從其口出　　　　
　　　　若故詣僧坊　欲聽法華經　　　　
　　　　須臾聞歡喜　今當説其福　　　　
　　　　後生天人中　得妙象馬車　　　　
　　　　珍寶之輦輿　及乘天宮殿　　　　
　　　　若於講法處　勸人坐聽經　　　　
　　　　是福因縁得　釋梵轉輪座　　　　
　　　　何況一心聽　解説其義趣　　　　
　　　　如説而修行　其福不可量
妙法蓮華經法師功徳品第十九
爾時佛告常精進菩薩摩訶薩若善男子善
女人受持是法華經若讀若誦若解説若書
寫是人當得八百眼功徳千二百耳功徳
八百鼻功徳千二百舌功徳八百身功徳千
二百意功徳以是功徳莊嚴六根皆令清
淨是善男子善女人父母所生清淨肉眼見
於三千大千世界内外所有山林河海下至
阿鼻地獄上至有頂亦見其中一切衆生
及業因縁果報生處悉見悉知爾時世尊欲
重宣此義而説偈言
　　　　若於大衆中　以無所畏心　　　　
　　　　説是法華經　汝聽其功徳　　　　
　　　　是人得八百　功徳殊勝眼　　　　
　　　　以是莊嚴故　其目甚清淨　　　　
　　　　父母所生眼　悉見三千界　　　　
　　　　内外彌樓山　須彌及鐵圍　　　　
　　　　并諸餘山林　大海江河水　　　　
　　　　下至阿鼻獄　上至有頂處　　　　
　　　　其中諸衆生　一切皆悉見　　　　
　　　　雖未得天眼　肉眼力如是
復次常精進若善男子善女人受持此經若
讀若誦若解説若書寫得千二百耳功徳
以是清淨耳聞三千大千世界下至阿鼻
地獄上至有頂其中内外種種語言音聲象
聲馬聲牛聲車聲啼哭聲愁歎聲螺聲鼓聲
鍾聲鈴聲笑聲語聲男聲女聲童子聲童女
聲法聲非法聲苦聲樂聲凡夫聲聖人聲
喜聲不喜聲天聲龍聲夜叉聲乾闥婆聲阿
修羅聲迦樓羅聲緊那羅聲摩睺羅伽聲火
聲水聲風聲地獄聲畜生聲餓鬼聲比丘聲
比丘尼聲聲聞聲辟支佛聲菩薩聲佛聲以
要言之三千大千世界中一切内外所有
諸聲雖未得天耳以父母所生清淨常耳
皆悉聞知如是分別種種音聲而不壞耳
根爾時世尊欲重宣此義而説偈言
　　　　父母所生耳　清淨無濁穢　　　　
　　　　以此常耳聞　三千世界聲　　　　
　　　　象馬車牛聲　鍾鈴螺鼓聲　　　　
　　　　琴瑟箜篌聲　簫笛之音聲　　　　
　　　　清淨好歌聲　聽之而不著　　　　
　　　　無數種人聲　聞悉能解了　　　　
　　　　又聞諸天聲　微妙之歌音　　　　
　　　　及聞男女聲　童子童女聲　　　　
　　　　山川嶮谷中　迦陵頻伽聲　　　　
　　　　命命等諸鳥　悉聞其音聲　　　　
　　　　地獄衆苦痛　種種楚毒聲　　　　
　　　　餓鬼飢渇逼　求索飮食聲　　　　
　　　　諸阿修羅等　居在大海邊　　　　
　　　　自共語言時　出于大音聲　　　　
　　　　如是説法者　安住於此間　　　　
　　　　遙聞是衆聲　而不壞耳根　　　　
　　　　十方世界中　禽獸鳴相呼　　　　
　　　　其説法之人　於此悉聞之　　　　
　　　　其諸梵天上　光音及遍淨　　　　
　　　　乃至有頂天　言語之音聲　　　　
　　　　法師住於此　悉皆得聞之　　　　
　　　　一切比丘衆　及諸比丘尼　　　　
　　　　若讀誦經典　若爲他人説　　　　
　　　　法師住於此　悉皆得聞之　　　　
　　　　復有諸菩薩　讀誦於經法　　　　
　　　　若爲他人説　撰集解其義　　　　
　　　　如是諸音聲　悉皆得聞之　　　　
　　　　諸佛大聖尊　教化衆生者　　　　
　　　　於諸大會中　演説微妙法　　　　
　　　　持此法華者　悉皆得聞之　　　　
　　　　三千大千界　内外諸音聲　　　　
　　　　下至阿鼻獄　上至有頂天　　　　
　　　　皆聞其音聲　而不壞耳根　　　　
　　　　其耳聰利故　悉能分別知　　　　
　　　　持是法花者　雖未得天耳　　　　
　　　　但用所生耳　功徳已如是
復次常精進若善男子善女人受持是經
若讀若誦若解説若書寫成就八百鼻功徳
以是清淨鼻根聞於三千大千世界上下内
外種種諸香須曼那華香闍提華香末
利華香瞻蔔華香波羅羅華香赤蓮華
香青蓮華香白蓮華香華樹香菓樹香
栴檀香沈水香多摩羅跋香多伽羅香
及千萬種和香若末若丸若塗香持是經
者於此間住悉能分別又復別知衆生之
香象香馬香牛羊等香男香女香童子香童
女香及草木叢林香若近若遠所有諸香悉
皆得聞分別不錯持是經者雖住於此
亦聞天上諸天之香波利質多羅拘鞞陀
羅樹香及曼陀羅華香摩訶曼陀羅華香
曼殊沙華香摩訶曼殊沙華香栴檀沈
水種種末香諸雜華香如是等天香和合
所出之香無不聞知又聞諸天身香釋
提桓因在勝殿上五欲娯樂嬉戲時香若在
妙法堂上爲忉利諸天説法時香若於諸
園遊戲時香及餘天等男女身香皆悉遙聞
如是展轉乃至梵世上至有頂諸天身香
亦皆聞之并聞諸天所燒之香及聲聞香
辟支佛香菩薩香諸佛身香亦皆遙聞知其
所在雖聞此香然於鼻根不壞不錯若
欲分別爲他人説憶念不謬爾時世尊欲
重宣此義而説偈言
　　　　是人鼻清淨　於此世界中　　　　
　　　　若香若臭物　種種悉聞知　　　　
　　　　須曼那闍提　多摩羅栴檀　　　　
　　　　沈水及桂香　種種華菓香　　　　
　　　　及知衆生香　男子女人香　　　　
　　　　説法者遠住　聞香知所在　　　　
　　　　大勢轉輪王　小轉輪及子　　　　
　　　　群臣諸宮人　聞香知所在　　　　
　　　　身所著珍寶　及地中寶藏　　　　
　　　　轉輪王寶女　聞香知所在　　　　
　　　　諸人嚴身具　衣服及瓔珞　　　　
　　　　種種所塗香　聞香知其身　　　　
　　　　諸天若行坐　遊戲及神變　　　　
　　　　持是法華者　聞香悉能知　　　　
　　　　諸樹華菓實　及酥油香氣　　　　
　　　　持經者住此　悉知其所在　　　　
　　　　諸山深嶮處　栴檀樹花敷　　　　
　　　　衆生在中者　聞香皆能知　　　　
　　　　鐵圍山大海　地中諸衆生　　　　
　　　　持經者聞香　悉知其所在　　　　
　　　　阿修羅男女　及其諸眷屬　　　　
　　　　鬪諍遊戲時　聞香皆能知　　　　
　　　　曠野險隘處　師子象虎狼　　　　
　　　　野牛水牛等　聞香知所在　　　　
　　　　若有懷妊者　未辯其男女　　　　
　　　　無根及非人　聞香悉能知　　　　
　　　　以聞香力故　知其初懷妊　　　　
　　　　成就不成就　安樂産福子　　　　
　　　　以聞香力故　知男女所念　　　　
　　　　染欲癡恚心　亦知修善者　　　　
　　　　地中衆伏藏　金銀諸珍寶　　　　
　　　　銅器之所盛　聞香悉能知　　　　
　　　　種種諸瓔珞　無能識其價　　　　
　　　　聞香知貴賤　出處及所在　　　　
　　　　天上諸華等　曼陀曼殊沙　　　　
　　　　波利質多樹　聞香悉能知　　　　
　　　　天上諸宮殿　上中下差別　　　　
　　　　衆寶花莊嚴　聞香悉能知　　　　
　　　　天園林勝殿　諸觀妙法堂　　　　
　　　　在中而娯樂　聞香悉能知　　　　
　　　　諸天若聽法　或受五欲時　　　　
　　　　來往行坐臥　聞香悉能知　　　　
　　　　天女所著衣　好華香莊嚴　　　　
　　　　周旋遊戲時　聞香悉能知　　　　
　　　　如是展轉上　乃至於梵世　　　　
　　　　入禪出禪者　聞香悉能知　　　　
　　　　光音遍淨天　乃至于有頂　　　　
　　　　初生及退沒　聞香悉能知　　　　
　　　　諸比丘衆等　於法常精進　　　　
　　　　若坐若經行　及讀誦經法　　　　
　　　　或在林樹下　專精而坐禪　　　　
　　　　持經者聞香　悉知其所在　　　　
　　　　菩薩志堅固　坐禪若讀誦　　　　
　　　　或爲人説法　聞香悉能知　　　　
　　　　在在方世尊　一切所恭敬　　　　
　　　　愍衆而説法　聞香悉能知　　　　
　　　　衆生在佛前　聞經皆歡喜　　　　
　　　　如法而修行　聞香悉能知　　　　
　　　　雖未得菩薩　無漏法生鼻　　　　
　　　　而是持經者　先得此鼻相
復次常精進若善男子善女人受持是經若
讀若誦若解説若書寫得千二百舌功徳若
好若醜若美不美及諸苦澁物在其舌
根皆變成上味如天甘露無不美者若
以舌根於大衆中有所演説出深妙聲
能入其心皆令歡喜快樂又諸天子天女釋
梵諸天聞是深妙音聲有所演説言論次
第皆悉來聽及諸龍龍女夜叉夜叉女乾
闥婆乾闥婆女阿修羅阿修羅女迦樓羅迦
樓羅女緊那羅緊那羅女摩睺羅伽摩睺羅
伽女爲聽法故皆來親近恭敬供養及比
丘比丘尼優婆塞優婆夷國王王子群臣眷
屬小轉輪王大轉輪王七寶千子内外眷屬
乘其宮殿倶來聽法以是菩薩善説法故
婆羅門居士國内人民盡其形壽隨侍供養
又諸聲聞辟支佛菩薩諸佛常樂見之是
人所在方面諸佛皆向其處説法悉能受
持一切佛法又能出於深妙法音爾時世尊
欲重宣此義而説偈言
　　　　是人舌根淨　終不受惡味　　　　
　　　　其有所食噉　悉皆成甘露　　　　
　　　　以深淨妙聲　於大衆説法　　　　
　　　　以諸因縁喩　引導衆生心　　　　
　　　　聞者皆歡喜　設諸上供養　　　　
　　　　諸天龍夜叉　及阿修羅等　　　　
　　　　皆以恭敬心　而共來聽法　　　　
　　　　是説法之人　若欲以妙音　　　　
　　　　遍滿三千界　隨意即能至　　　　
　　　　大小轉輪王　及千子眷屬　　　　
　　　　合掌恭敬心　常來聽受法　　　　
　　　　諸天龍夜叉　羅刹毘舍闍　　　　
　　　　亦以歡喜心　常樂來供養　　　　
　　　　梵天王魔王　自在大自在　　　　
　　　　如是諸天衆　常來至其所　　　　
　　　　諸佛及弟子　聞其説法音　　　　
　　　　常念而守護　或時爲現身
復次常精進若善男子善女人受持是經若
讀若誦若解説若書寫得八百身功徳得清
淨身如淨琉璃衆生憙見其身淨故三千大
千世界衆生生時死時上下好醜生善處惡
處悉於中現及鐵圍山大鐵圍山彌樓
山摩訶彌樓山等諸山及其中衆生悉於中
現下至阿鼻地獄上至有頂所有及衆生
悉於中現若聲聞辟支佛菩薩諸佛説法皆
於身中現其色像爾時世尊欲重宣此義
而説偈言
　　　　若持法花者　其身甚清淨　　　　
　　　　如彼淨琉璃　衆生皆憙見　　　　
　　　　又如淨明鏡　悉見諸色像　　　　
　　　　菩薩於淨身　皆見世所有　　　　
　　　　唯獨自明了　餘人所不見　　　　
　　　　三千世界中　一切諸群萌　　　　
　　　　天人阿修羅　地獄鬼畜生　　　　
　　　　如是諸色像　皆於身中現　　　　
　　　　諸天等宮殿　乃至於有頂　　　　
　　　　鐵圍及彌樓　摩訶彌樓山　　　　
　　　　諸大海水等　皆於身中現　　　　
　　　　諸佛及聲聞　佛子菩薩等　　　　
　　　　若獨若在衆　説法悉皆現　　　　
　　　　雖未得無漏　法性之妙身　　　　
　　　　以清淨常體　一切於中現
復次常精進若善男子善女人如來滅後受
持是經若讀若誦若解説若書寫得千二
百意功徳以是清淨意根乃至聞一偈一
句通達無量無邊之義解是義已能演説
一句一偈至於一月四月乃至一歳諸所説
法隨其義趣皆與實相不相違背若説
俗間經書治世語言資生業等皆順正法三
千大千世界六趣衆生心之所行心所動
作心所戲論皆悉知之雖未得無漏智
慧而其意根清淨如此是人有所思惟籌
量言説皆是佛法無不眞實亦是先佛經中
所説爾時世尊欲重宣此義而説偈言
　　　　是人意清淨　明利無穢濁　　　　
　　　　以此妙意根　知上中下法　　　　
　　　　乃至聞一偈　通達無量義　　　　
　　　　次第如法説　月四月至歳　　　　
　　　　是世界内外　一切諸衆生　　　　
　　　　若天龍及人　夜叉鬼神等　　　　
　　　　其在六趣中　所念若干種　　　　
　　　　持法花之報　一時皆悉知　　　　
　　　　十方無數佛　百福莊嚴相　　　　
　　　　爲衆生説法　悉聞能受持　　　　
　　　　思惟無量義　説法亦無量　　　　
　　　　終始不忘錯　以持法華故　　　　
　　　　悉知諸法相　隨義識次第　　　　
　　　　達名字語言　如所知演説　　　　
　　　　此人有所説　皆是先佛法　　　　
　　　　以演此法故　於衆無所畏　　　　
　　　　持法花經者　意根淨若斯　　　　
　　　　雖未得無漏　先有如是相　　　　
　　　　是人持此經　安住希有地　　　　
　　　　爲一切衆生　歡喜而愛敬　　　　
　　　　能以千萬種　善巧之語言　　　　
　　　　分別而説法　持法花經故
妙法蓮華經常不輕菩薩品第二十
爾時佛告得大勢菩薩摩訶薩汝今當知
若比丘比丘尼優婆塞優婆夷持法花經者
若有惡口罵詈誹謗獲大罪報如前所説
其所得功徳如向所説眼耳鼻舌身意清
淨得大勢乃往古昔過無量無邊不可思議
阿僧祇劫有佛名威音王如來應供正遍知
明行足善逝世間解無上士調御丈夫天人師
佛世尊劫名離衰國名大成其威音王
佛於彼世中爲天人阿修羅説法爲求
聲聞者説應四諦法度生老病死究竟涅
槃爲求辟支佛者説應十二因縁法爲諸
菩薩因阿耨多羅三藐三菩提説應六波羅
蜜法究竟佛慧得大勢是威音王佛壽四
十萬億那由他恒河沙劫正法住世劫數如
一閻浮提微塵像法住世劫數如四天下微
塵其佛饒益衆生已然後滅度正法像法
滅盡之後於此國土復有佛出亦號威音
王如來應供正遍知明行足善逝世間解無上
士調御丈夫天人師佛世尊如是次第有二
萬億佛皆同一號最初威音王如來既已滅
度正法滅後於像法中増上慢比丘有大勢
力爾時有一菩薩比丘名常不輕得大勢
以何因縁名常不輕是比丘凡有所見
若比丘比丘尼優婆塞優婆夷皆悉禮拜讃
歎而作是言我深敬汝等不敢輕慢所
以者何汝等皆行菩薩道當得作佛而是
比丘不專讀誦經典但行禮拜乃至遠見
四衆亦復故往禮拜讃歎而作是言我不敢
輕於汝等汝等皆當作佛四衆之中有生
瞋恚心不淨者惡口罵詈言是無智比丘
從何所來自言我不輕汝而與我等授記
當得作佛我等不用如是虚妄授記如
此經歴多年常被罵詈不生瞋恚常作
是言汝當作佛説是語時衆人或以杖木
瓦石而打擲之避走遠住猶高聲唱言我
不敢輕於汝等汝等皆當作佛以其常
作是語故増上慢比丘比丘尼優婆塞優婆
夷號之爲常不輕是比丘臨欲終時於虚
空中具聞威音王佛先所説法華經二十千
萬億偈悉能受持即得如上眼根清淨耳鼻
舌身意根清淨得是六根清淨已更増壽
命二百萬億那由他歳廣爲人説是法華經
於時増上慢四衆比丘比丘尼優婆塞優婆
夷輕賤是人爲作不輕名者見其得大神
通力樂説辯力大善寂力聞其所説皆信伏
隨從是菩薩復化千萬億衆令住阿耨多
羅三藐三菩提命終之後得値二千億佛
皆號日月燈明於其法中説是法華經以
是因縁復値二千億佛同號雲自在燈王
於此諸佛法中受持讀誦爲諸四衆説此
經典故得是常眼清淨耳鼻舌身意諸根清
淨於四衆中説法心無所畏得大勢是
常不輕菩薩摩訶薩供養如是若干諸佛恭
敬尊重讃歎種諸善根於後復値千萬億
佛亦於諸佛法中説是經典功徳成就當
得作佛得大勢於意云何爾時常不輕菩
薩豈異人乎則我身是若我於宿世不受
持讀誦此經爲他人説者不能疾得阿耨
多羅三藐三菩提我於先佛所受持讀誦
此經爲人説故疾得阿耨多羅三藐三菩
提得大勢彼時四衆比丘比丘尼優婆塞優
婆夷以瞋恚意輕賤我故二百億劫常
不値佛不聞法不見僧千劫於阿鼻地
獄受大苦惱畢是罪已復遇常不輕菩薩
教化阿耨多羅三藐三菩提得大勢於汝
意云何爾時四衆常輕是菩薩者豈異人
乎今此會中跋陀婆羅等五百菩薩師子月
等五百比丘尼思佛等五百優婆塞皆於阿
耨多羅三藐三菩提不退轉者是得大勢
當知是法華經大饒益諸菩薩摩訶薩能
令至於阿耨多羅三藐三菩提是故諸菩薩
摩訶薩於如來滅後常應受持讀誦解説
書寫是經爾時世尊欲重宣此義而説偈
言
　　　　過去有佛　號威音王　神智無量　　　　
　　　　將導一切　天人龍神　所共供養　　　　
　　　　是佛滅後　法欲盡時　有一菩薩　　　　
　　　　名常不輕　時諸四衆　計著於法　　　　
　　　　不輕菩薩　往到其所　而語之言　　　　
　　　　我不輕汝　汝等行道　皆當作佛　　　　
　　　　諸人聞已　輕毀罵詈　不輕菩薩　　　　
　　　　能忍受之　其罪畢已　臨命終時　　　　
　　　　得聞此經　六根清淨　神通力故　　　　
　　　　増益壽命　復爲諸人　廣説是經　　　　
　　　　諸著法衆　皆蒙菩薩　教化成就　　　　
　　　　令住佛道　不輕命終　値無數佛　　　　
　　　　説是經故　得無量福　漸具功徳　　　　
　　　　疾成佛道　彼時不輕　則我身是　　　　
　　　　時四部衆　著法之者　聞不輕言　　　　
　　　　汝當作佛　以是因縁　値無數佛　　　　
　　　　此會菩薩　五百之衆　并及四部　　　　
　　　　清信士女　今於我前　聽法者是　　　　
　　　　我於前世　勸是諸人　聽受斯經　　　　
　　　　第一之法　開示教人　令住涅槃　　　　
　　　　世世受持　如是經典　億億萬劫　　　　
　　　　至不可議　時乃得聞　是法華經　　　　
　　　　億億萬劫　至不可議　諸佛世尊　　　　
　　　　時説是經　是故行者　於佛滅後　　　　
　　　　聞如是經　勿生疑惑　應當一心　　　　
　　　　廣説此經　世世値佛　疾成佛道
妙法蓮華經如來神力品第二十一
爾時千世界微塵等菩薩摩訶薩從地踊出
者皆於佛前一心合掌瞻仰尊顏而白佛
言世尊我等於佛滅後世尊分身所在國
土滅度之處當廣説此經所以者何我等
亦自欲得是眞淨大法受持讀誦解説書寫
而供養之爾時世尊於文殊師利等無量百
千萬億舊住娑婆世界菩薩摩訶薩及諸比
丘比丘尼優婆塞優婆夷天龍夜叉乾闥婆
阿修羅迦樓羅緊那羅摩睺羅伽人非人等一
切衆前現大神力出廣長舌上至梵世一
切毛孔放於無量無數色光皆悉遍照十方
世界衆寶樹下師子座上諸佛亦復如是
出廣長舌放無量光釋迦牟尼佛及寶樹下
諸佛現神力時滿百千歳然後還攝舌相
一時謦欬倶共彈指是二音聲遍至十方諸
佛世界地皆六種震動其中衆生天龍夜叉
乾闥婆阿修羅迦樓羅緊那羅摩睺羅伽人非
人等以佛神力故皆見此娑婆世界無量無
邊百千萬億衆寶樹下師子座上諸佛及見
釋迦牟尼佛共多寶如來在寶塔中坐師
子座又見無量無邊百千萬億菩薩摩訶薩
及諸四衆恭敬圍繞釋迦牟尼佛既見是
已皆大歡喜得未曾有即時諸天於虚空
中高聲唱言過此無量無邊百千萬億阿僧
祇世界有國名娑婆是中有佛名釋迦牟
尼今爲諸菩薩摩訶薩説大乘經名妙法
蓮華教菩薩法佛所護念汝等當深心隨喜
亦當禮拜供養釋迦牟尼佛彼諸衆生聞
虚空中聲已合掌向娑婆世界作如是言
南無釋迦牟尼佛南無釋迦牟尼佛以種種
華香瓔珞幡蓋及諸嚴身之具珍寶妙物皆
共遙散娑婆世界所散諸物從十方來譬
如雲集變成寶帳遍覆此間諸佛之上于
時十方世界通達無礙如一佛土爾時佛
告上行等菩薩大衆諸佛神力如是無量
無邊不可思議若我以是神力於無量無
邊百千萬億阿僧祇劫爲囑累故説此經功
徳猶不能盡以要言之如來一切所有之
法如來一切自在神力如來一切祕要之
藏如來一切甚深之事皆於此經宣示顯
説是故汝等於如來滅後應一心受持讀誦
解説書寫如説修行所在國土若有受持讀
誦解説書寫如説修行若經卷所住之處若
於園中若於林中若於樹下若於僧坊
若白衣舍若在殿堂若山谷曠野是中皆
應起塔供養所以者何當知是處即是道
場諸佛於此得阿耨多羅三藐三菩提諸佛
於此轉于法輪諸佛於此而般涅槃爾時
世尊欲重宣此義而説偈言
　　　　諸佛救世者　住於大神通　　　　
　　　　爲悦衆生故　現無量神力　　　　
　　　　舌相至梵天　身放無數光　　　　
　　　　爲求佛道者　現此希有事　　　　
　　　　諸佛謦欬聲　及彈指之聲　　　　
　　　　周聞十方國　地皆六種動　　　　
　　　　以佛滅度後　能持是經故　　　　
　　　　諸佛皆歡喜　現無量神力　　　　
　　　　囑累是經故　讃美受持者　　　　
　　　　於無量劫中　猶故不能盡　　　　
　　　　是人之功徳　無邊無有窮　　　　
　　　　如十方虚空　不可得邊際　　　　
　　　　能持是經者　則爲已見我　　　　
　　　　亦見多寶佛　及諸分身者　　　　
　　　　又見我今日　教化諸菩薩　　　　
　　　　能持是經者　令我及分身　　　　
　　　　滅度多寶佛　一切皆歡喜　　　　
　　　　十方現在佛　并過去未來　　　　
　　　　亦見亦供養　亦令得歡喜　　　　
　　　　諸佛坐道場　所得祕要法　　　　
　　　　能持是經者　不久亦當得　　　　
　　　　能持是經者　於諸法之義　　　　
　　　　名字及言辭　樂説無窮盡　　　　
　　　　如風於空中　一切無障礙　　　　
　　　　於如來滅後　知佛所説經　　　　
　　　　因縁及次第　隨義如實説　　　　
　　　　如日月光明　能除諸幽冥　　　　
　　　　斯人行世間　能滅衆生闇　　　　
　　　　教無量菩薩　畢竟住一乘　　　　
　　　　是故有智者　聞此功徳利　　　　
　　　　於我滅度後　應受持斯經　　　　
　　　　是人於佛道　決定無有疑
妙法蓮華經囑累品第二十二
爾時釋迦牟尼佛從法座起現大神力以
右手摩無量菩薩摩訶薩頂而作是言我
於無量百千萬億阿僧祇劫修習是難得阿
耨多羅三藐三菩提法今以付囑汝等汝等
應當一心流布此法廣令増益如是三摩
諸菩薩摩訶薩頂而作是言我於無量百
千萬億阿僧祇劫修習是難得阿耨多羅三
藐三菩提法今以付囑汝等汝等當受持
讀誦廣宣此法令一切衆生普得聞知所
以者何如來有大慈悲無諸慳恪亦無所
畏能與衆生佛之智慧如來智慧自然智慧
如來是一切衆生之大施主汝等亦應隨學
如來之法勿生慳恪於未來世若有善
男子善女人信如來智慧者當爲演説此
法華經使得聞知爲令其人得佛慧故
若有衆生不信受者當於如來餘深法中
示教利喜汝等若能如是則爲已報諸佛
之恩時諸菩薩摩訶薩聞佛作是説已皆
大歡喜遍滿其身益加恭敬曲躬低頭合
掌向佛倶發聲言如世尊勅當具奉行唯
然世尊願不有慮諸菩薩摩訶薩衆如是
三反倶發聲言如世尊勅當具奉行唯然
世尊願不有慮爾時釋迦牟尼佛令十方
來諸分身佛各還本土而作是言諸佛各
隨所安多寶佛塔還可如故説是語時十
方無量分身諸佛坐寶樹下師子座上者及
多寶佛并上行等無邊阿僧祇菩薩大衆舍
利弗等聲聞四衆及一切世間天人阿修羅
等聞佛所説皆大歡喜
妙法蓮華經藥王菩薩本事品第二十三
爾時宿王華菩薩白佛言世尊藥王菩薩
云何遊於娑婆世界世尊是藥王菩薩有
若干百千萬億那由他難行苦行善哉世尊
願少解説諸天龍神夜叉乾闥婆阿修羅迦
樓羅緊那羅摩睺羅伽人非人等又他國土
諸來菩薩及此聲聞衆聞皆歡喜爾時佛
告宿王華菩薩乃往過去無量恒河沙劫有
佛號日月淨明徳如來應供正遍知明行
足善逝世間解無上士調御丈夫天人師佛世
尊其佛有八十億大菩薩摩訶薩七十二恒
河沙大聲聞衆佛壽四萬二千劫菩薩壽命
亦等彼國無有女人地獄餓鬼畜生阿修羅
等及以諸難地平如掌琉璃所成寶樹莊
嚴寶帳覆上垂寶華幡寶瓶香爐周遍
國界七寶爲臺一樹一臺其樹去臺盡一
箭道此諸寶樹皆有菩薩聲聞而坐其下
諸寶臺上各有百億諸天作天伎樂歌歎
於佛以爲供養爾時彼佛爲一切衆生憙
見菩薩及衆菩薩諸聲聞衆説法華經是一
切衆生憙見菩薩樂習苦行於日月淨明徳
佛法中精進經行一心求佛滿萬二千歳
已得現一切色身三昧得此三昧已心大
歡喜即作念言我得現一切色身三昧皆
是得聞法華經力我今當供養日月淨明
徳佛及法華經即時入是三昧於虚空中
雨曼陀羅華摩訶曼陀羅華細末堅黒栴
檀滿虚空中如雲而下又雨海此岸栴檀
之香此香六銖價直娑婆世界以供養佛
作是供養已從三昧起而自念言我雖
以神力供養於佛不如以身供養即服
諸香栴檀薫陸兜樓婆畢力迦沈水膠
香又飮瞻蔔諸華香油滿千二百歳已香
油塗身於日月淨明徳佛前以天寶衣而
自纒身灌諸香油以神通力願而自然身
光明遍照八十億恒河沙世界其中諸佛同
時讃言善哉善哉善男子是眞精進是名
眞法供養如來若以華香瓔珞燒香末香塗
香天繒幡蓋及海此岸栴檀之香如是等種
種諸物供養所不能及假使國城妻子布
施亦所不及善男子是名第一之施於
諸施中最尊最上以法供養諸如來故作
是語已而各默然其身火燃千二百歳過是
已後其身乃盡一切衆生憙見菩薩作如是
法供養已命終之後復生日月淨明徳佛國
中於淨徳王家結加趺坐忽然化生即爲
其父而説偈言
　　　　大王今當知　我經行彼處　　　　
　　　　即時得一切　現諸身三昧　　　　
　　　　懃行大精進　捨所愛之身　　　　
　　　　供養於世尊　爲求無上慧
説是偈已而白父言日月淨明徳佛今故
現在我先供養佛已得解一切衆生語言
陀羅尼復聞是法華經八百千萬億那由他
甄迦羅頻婆羅阿閦婆等偈大王我今
當還供養此佛白已即坐七寶之臺上昇
虚空高七多羅樹往到佛所頭面禮足合
十指爪以偈讃佛
　　　　容顏甚奇妙　光明照十方　　　　
　　　　我適曾供養　今復還親覲
爾時一切衆生憙見菩薩説是偈已而白
佛言世尊世尊猶故在世爾時日月淨明
徳佛告一切衆生憙見菩薩善男子我涅槃
時到滅盡時至汝可安施床座我於今夜
當般涅槃又勅一切衆生憙見菩薩善男
子我以佛法囑累於汝及諸菩薩大弟子
并阿耨多羅三藐三菩提法亦以三千大千
七寶世界諸寶樹寶臺及給侍諸天悉付於
汝我滅度後所有舍利亦付囑汝當令流
布廣設供養應起若干千塔如是日月淨
明徳佛勅一切衆生憙見菩薩已於夜後
分入於涅槃爾時一切衆生憙見菩薩見
佛滅度悲感懊惱戀慕於佛即以海此岸
栴檀爲𧂐供養佛身而以燒之火滅
已後收取舍利作八萬四千寶瓶以起八
萬四千塔高三世界表刹莊嚴垂諸幡蓋
懸衆寶鈴爾時一切衆生憙見菩薩復自
念言我雖作是供養心猶未足我今當更
供養舍利便語諸菩薩大弟子及天龍夜
叉等一切大衆汝等當一心念我今供養日
月淨明徳佛舍利作是語已即於八萬四
千塔前然百福莊嚴臂七萬二千歳而以供
養令無數求聲聞衆無量阿僧祇人發阿
耨多羅三藐三菩提心皆使得住現一切色
身三昧爾時諸菩薩天人阿修羅等見其無
臂憂惱悲哀而作是言此一切衆生憙見
菩薩是我等師教化我者而今燒臂身不
具足于時一切衆生憙見菩薩於大衆中
立此誓言我捨兩臂必當得佛金色之
身若實不虚令我兩臂還復如故作是
誓已自然還復由斯菩薩福徳智慧淳厚所
致當爾之時三千大千世界六種震動天
雨寶華一切人天得未曾有佛告宿王華
菩薩於汝意云何一切衆生憙見菩薩豈
異人乎今藥王菩薩是也其所捨身布施
如是無量百千萬億那由他數宿王華若
有發心欲得阿耨多羅三藐三菩提者能
燃手指乃至足一指供養佛塔勝以國城
妻子及三千大千國土山林河池諸珍寶物
而供養者若復有人以七寶滿三千大千
世界供養於佛及大菩薩辟支佛阿羅漢是
人所得功徳不如受持此法華經乃至一
四句偈其福最多宿王華譬如一切川流
江河諸水之中海爲第一此法華經亦復如
是於諸如來所説經中最爲深大又如土
山黒山小鐵圍山大鐵圍山及十寶山衆山
之中須彌山爲第一此法華經亦復如是
於諸經中最爲其上又如衆星之中月天
子最爲第一此法華經亦復如是於千萬
億種諸經法中最爲照明又如日天子能
除諸闇此經亦復如是能破一切不善之
闇又如諸小王中轉輪聖王最爲第一此
經亦復如是於衆經中最爲其尊又如帝
釋於三十三天中王此經亦復如是諸經
中王又如大梵天王一切衆生之父此經
亦復如是一切賢聖學無學及發菩薩心
者之父又如一切凡夫人中須陀洹斯陀含
阿那含阿羅漢辟支佛爲第一此經亦復如
是一切如來所説若菩薩所説若聲聞所
説諸經法中最爲第一有能受持是經典
者亦復如是於一切衆生中亦爲第一一
切聲聞辟支佛中菩薩爲第一此經亦復如
是於一切諸經法中最爲第一如佛爲諸
法王此經亦復如是諸經中王宿王華此
經能救一切衆生者此經能令一切衆生
離諸苦惱此經能大饒益一切衆生充滿
其願如清涼池能滿一切諸渇乏者如寒
者得火如裸者得衣如商人得主如子
得母如渡得船如病得醫如暗得燈
如貧得寶如民得王如賈客得海如
炬除暗此法華經亦復如是能令衆生離
一切苦一切病痛能解一切生死之縛若
人得聞此法華經若自書若使人書所得
功徳以佛智慧籌量多少不得其邊若書
是經卷華香瓔珞燒香末香塗香幡蓋衣
服種種之燈酥燈油燈諸香油燈瞻蔔油
燈須曼那油燈波羅羅油燈婆利師迦油
燈那婆摩利油燈供養所得功徳亦復無
量宿王華若有人聞是藥王菩薩本事品
者亦得無量無邊功徳若有女人聞是藥
王菩薩本事品能受持者盡是女身後不
復受若如來滅後後五百歳中若有女人
聞是經典如説修行於此命終即往安
樂世界阿彌陀佛大菩薩衆圍繞住處生蓮
華中寶座之上不復爲貪欲所惱亦復
不爲瞋恚愚癡所惱亦復不爲憍慢嫉
妬諸垢所惱得菩薩神通無生法忍得是
忍已眼根清淨以是清淨眼根見七百萬
二千億那由他恒河沙等諸佛如來是時諸
佛遙共讃言善哉善哉善男子汝能於釋
迦牟尼佛法中受持讀誦思惟是經爲他
人説所得福徳無量無邊火不能燒水
不能漂汝之功徳千佛共説不能令盡
汝今已能破諸魔賊壞生死軍諸餘怨敵皆
悉摧滅善男子百千諸佛以神通力共守
護汝於一切世間天人之中無如汝者唯
除如來其諸聲聞辟支佛乃至菩薩智慧禪
定無有與汝等者宿王華此菩薩成就如
是功徳智慧之力若有人聞是藥王菩薩本
事品能隨喜讃善者是人現世口中常出青
蓮華香身毛孔中常出牛頭栴檀之香
所得功徳如上所説是故宿王華以此藥
王菩薩本事品囑累於汝我滅度後後五百
歳中廣宣流布於閻浮提無令斷絶惡魔
魔民諸天龍夜叉鳩槃茶等得其便也宿
王華汝當以神通之力守護是經所以者
何此經則爲閻浮提人病之良藥若人有
病得聞是經病即消滅不老不死宿王
華汝若見有受持是經者應以青蓮花
盛滿末香供散其上散已作是念言此
人不久必當取草坐於道場破諸魔軍當
吹法螺撃大法鼓度脱一切衆生老病死
海是故求佛道者見有受持是經典人
應當如是生恭敬心説是藥王菩薩本事
品時八萬四千菩薩得解一切衆生語言陀
羅尼多寶如來於寶塔中讃宿王華菩薩
言善哉善哉宿王華汝成就不可思議功
徳乃能問釋迦牟尼佛如此之事利益無
量一切衆生
妙法蓮華經卷第六

妙法蓮華經卷第七
　後秦龜茲國三藏法師
鳩摩羅什奉　詔譯　
　　妙音菩薩品第二十四
爾時釋迦牟尼佛放大人相肉髻光明及放
眉間白毫相光遍照東方百八萬億那由
他恆河沙等諸佛世界過是數已有世界
名淨光莊嚴其國有佛號淨華宿王智如 
來應供正遍知明行足善逝世間解無上士調
御丈夫天人師佛世尊爲無量無邊菩薩大
衆恭敬圍繞而爲説法釋迦牟尼佛白毫
光明遍照其國爾時一切淨光莊嚴國中有
一菩薩名曰妙音久已殖衆徳本供養
親近無量百千萬億諸佛而悉成就甚深智
慧得妙幢相三昧法華三昧淨徳三昧宿
王戲三昧無縁三昧智印三昧解一切衆生
語言三昧集一切功徳三昧清淨三昧神
通遊戲三昧慧炬三昧莊嚴王三昧淨光 
明三昧淨藏三昧不共三昧日旋三昧得
如是等百千萬億恒河沙等諸大三昧釋迦
牟尼佛光照其身即白淨華宿王智佛言
世尊我當往詣娑婆世界禮拜親近供養
釋迦牟尼佛及見文殊師利法王子菩薩藥
王菩薩勇施菩薩宿王華菩薩上行意菩
薩莊嚴王菩薩藥上菩薩爾時淨華宿王智
佛告妙音菩薩汝莫輕彼國生下劣想善
男子彼娑婆世界高下不平土石諸山穢惡 
充滿佛身卑小諸菩薩衆其形亦小而汝身
四萬二千由旬我身六百八十萬由旬汝身
第一端正百千萬福光明殊妙是故汝往莫
輕彼國若佛菩薩及國土生下劣想妙音菩
薩白其佛言世尊我今詣娑婆世界皆是
如來之力如來神通遊戲如來功徳智慧莊
嚴於是妙音菩薩不起于座身不動搖而
入三昧以三昧力於耆闍崛山去法座不
遠化作八萬四千衆寶蓮華閻浮檀金爲
莖白銀爲葉金剛爲鬚甄叔迦寶以 
爲其臺爾時文殊師利法王子見是蓮華
而白佛言世尊是何因縁先現此瑞有若
干千萬蓮華閻浮檀金爲莖白銀爲葉金
剛爲鬚甄叔迦寶以爲其臺爾時釋迦牟
尼佛告文殊師利是妙音菩薩摩訶薩欲
從淨華宿王智佛國與八萬四千菩薩圍繞
而來至此娑婆世界供養親近禮拜於我
亦欲供養聽法華經文殊師利白佛言世
尊是菩薩種何善本修何功徳而能有是
大神通力行何三昧願爲我等説是三昧 
名字我等亦欲勤修行之行此三昧乃能
見是菩薩色相大小威儀進止唯願世尊
以神通力彼菩薩來令我得見爾時釋迦
牟尼佛告文殊師利此久滅度多寶如來
當爲汝等而現其相時多寶佛告彼菩薩
善男子來文殊師利法王子欲見汝身于
時妙音菩薩於彼國沒與八萬四千菩薩
倶共發來所經諸國六種震動皆悉雨於
七寶蓮華百千天樂不鼓自鳴是菩薩目 
如廣大青蓮華葉正使和合百千萬月其
面貌端正復過於此身眞金色無量百千功
徳莊嚴威徳熾盛光明照曜諸相具足如
那羅延堅固之身入七寶臺上昇虚空
去地七多羅樹諸菩薩衆恭敬圍繞而來詣
此娑婆世界耆闍崛山到已下七寶臺以價
直百千瓔珞持至釋迦牟尼佛所頭面禮足
奉上瓔珞而白佛言世尊淨華宿王智佛
問訊世尊少病少惱起居輕利安樂行不四
大調和不世事可忍不衆生易度不無多 
貪欲瞋恚愚癡嫉妬慳慢不無不孝父母
不敬沙門邪見不善心不攝五情不世
尊衆生能降伏諸魔怨不久滅度多寶如來
在七寶塔中來聽法不又問訊多寶如來
安隱少惱堪忍久住不世尊我今欲見多
寶佛身唯願世尊示我令見爾時釋迦
牟尼佛語多寶佛是妙音菩薩欲得相見
時多寶佛告妙音言善哉善哉汝能爲供
養釋迦牟尼佛及聽法華經并見文殊師
利等故來至此 
爾時華徳菩薩白佛言世尊是妙音菩薩
種何善根修何功徳有是神力佛告華徳
菩薩過去有佛名雲雷音王多陀阿伽度
阿羅訶三藐三佛陀國名現一切世間劫
名憙見妙音菩薩於萬二千歳以十萬種
伎樂供養雲雷音王佛并奉上八萬四千七
寶鉢以是因縁果報今生淨華宿王智佛
國有是神力華徳於汝意云何爾時雲雷
音王佛所妙音菩薩伎樂供養奉上寶器者 
豈異人乎今此妙音菩薩摩訶薩是華徳
是妙音菩薩已曾供養親近無量諸佛久
殖徳本又値恒河沙等百千萬億那由他
佛華徳汝但見妙音菩薩其身在此而是菩
薩現種種身處處爲諸衆生説是經典或
現梵王身或現帝釋身或現自在天身或
現大自在天身或現天大將軍身或現毘
沙門天王身或現轉輪聖王身或現諸小
王身或現長者身或現居士身或現宰官
身或現婆羅門身或現比丘比丘尼優婆 
塞優婆夷身或現長者居士婦女身或現宰
官婦女身或現婆羅門婦女身或現童男童
女身或現天龍夜叉乾闥婆阿修羅迦樓羅
緊那羅摩睺羅伽人非人等身而説是經諸
有地獄餓鬼畜生及衆難處皆能救濟乃至
於王後宮變爲女身而説是經華徳是
妙音菩薩能救護娑婆世界諸衆生者是
妙音菩薩如是種種變化現身在此娑婆
國土爲諸衆生説是經典於神通變化智
慧無所損減是菩薩以若干智慧明照 
娑婆世界令一切衆生各得所知於十方
恒河沙世界中亦復如是若應以聲聞形
得度者現聲聞形而爲説法應以辟支
佛形得度者現辟支佛形而爲説法應
以菩薩形得度者現菩薩形而爲説法
應以佛形得度者即現佛形而爲説法
如是種種隨所應度而爲現形乃至應
以滅度而得度者示現滅度華徳妙音
菩薩摩訶薩成就大神通智慧之力其事如 
是
爾時華徳菩薩白佛言世尊是妙音菩薩
深種善根世尊是菩薩住何三昧而能如
是在所變現度脱衆生佛告華徳菩薩善
男子其三昧名現一切色身妙音菩薩住是
三昧中能如是饒益無量衆生説是妙音
菩薩品時與妙音菩薩倶來者八萬四千
人皆得現一切色身三昧此娑婆世界無量
菩薩亦得是三昧及陀羅尼爾時妙音菩薩
摩訶薩供養釋迦牟尼佛及多寶佛塔已 
還歸本土所經諸國六種震動雨寶蓮華
作百千萬億種種伎樂既到本國與八萬
四千菩薩圍繞至淨華宿王智佛所白佛
言世尊我到娑婆世界饒益衆生見釋迦
牟尼佛及見多寶佛塔禮拜供養又見文
殊師利法王子菩薩及見藥王菩薩得勤精
進力菩薩勇施菩薩等亦令是八萬四千
菩薩得現一切色身三昧説是妙音菩薩來
往品時四萬二千天子得無生法忍華徳
菩薩得法華三昧 
妙法蓮華經觀世音菩薩普門品第二十五
爾時無盡意菩薩即從座起偏袒右肩合
掌向佛而作是言世尊觀世音菩薩以何
因縁名觀世音佛告無盡意菩薩善男子
若有無量百千萬億衆生受諸苦惱聞是
觀世音菩薩一心稱名觀世音菩薩即時觀
其音聲皆得解脱若有持是觀世音菩薩
名者設入大火火不能燒由是菩薩威神
力故若爲大水所漂稱其名號即得淺 
處若有百千萬億衆生爲求金銀琉璃車
𤦲馬瑙珊瑚虎珀眞珠等寶入於大海假
使黒風吹其船舫飄墮羅刹鬼國其中若
有乃至一人稱觀世音菩薩名者是諸人
等皆得解脱羅刹之難以是因縁名觀世
音若復有人臨當被害稱觀世音菩薩
名者彼所執刀杖尋段段壞而得解脱若
三千大千國土滿中夜叉羅刹欲來惱人
聞其稱觀世音菩薩名者是諸惡鬼尚不
能以惡眼視之況復加害設復有人 
若有罪若無罪杻械枷鎖檢繋其身稱
觀世音菩薩名者皆悉斷壞即得解脱若三
千大千國土滿中怨賊有一商主將諸商
人齎持重寶經過嶮路其中一人作是唱
言諸善男子勿得恐怖汝等應當一心稱
觀世音菩薩名號是菩薩能以無畏施於
衆生汝等若稱名者於此怨賊當得
解脱衆商人聞倶發聲言南無觀世音菩薩
稱其名故即得解脱無盡意觀世音菩薩
摩訶薩威神之力巍巍如是若有衆生多 
於婬欲常念恭敬觀世音菩薩便得離欲
若多瞋恚常念恭敬觀世音菩薩便得離
瞋若多愚癡常念恭敬觀世音菩薩便
得離癡無盡意觀世音菩薩有如是等
大威神力多所饒益是故衆生常應心念
若有女人設欲求男禮拜供養觀世音菩
薩便生福徳智慧之男設欲求女便生端
正有相之女宿殖徳本衆人愛敬無盡意
觀世音菩薩有如是力若有衆生恭敬 
禮拜觀世音菩薩福不唐捐是故衆生皆
應受持觀世音菩薩名號無盡意若有人
受持六十二億恒河沙菩薩名字復盡形供
養飮食衣服臥具醫藥於汝意云何是
善男子善女人功徳多不無盡意言甚多世
尊佛言若復有人受持觀世音菩薩名號
乃至一時禮拜供養是二人福正等無異於
百千萬億劫不可窮盡無盡意受持觀世
音菩薩名號得如是無量無邊福徳之利」
無盡意菩薩白佛言世尊觀世音菩薩云 
何遊此娑婆世界云何而爲衆生説法方
便之力其事云何佛告無盡意菩薩善男
子若有國土衆生應以佛身得度者觀世
音菩薩即現佛身而爲説法應以辟支佛
身得度者即現辟支佛身而爲説法應
以聲聞身得度者即現聲聞身而爲説法
應以梵王身得度者即現梵王身而爲説
法應以帝釋身得度者即現帝釋身而
爲説法應以自在天身得度者即現自
在天身而爲説法應以大自在天身得度 
者即現大自在天身而爲説法應以天大
將軍身得度者即現天大將軍身而爲説
法應以毘沙門身得度者即現毘沙門
身而爲説法應以小王身得度者即現小
王身而爲説法應以長者身得度者即
現長者身而爲説法應以居士身得度者
即現居士身而爲説法應以宰官身得度
者即現宰官身而爲説法應以婆羅門身
得度者即現婆羅門身而爲説法應以比 
丘比丘尼優婆塞優婆夷身得度者即現比
丘比丘尼優婆塞優婆夷身而爲説法應
以長者居士宰官婆羅門婦女身得度者即
現婦女身而爲説法應以童男童女身得
度者即現童男童女身而爲説法應以
天龍夜叉乾闥婆阿修羅迦樓羅緊那羅摩睺
羅伽人非人等身得度者即皆現之而爲説
法應以執金剛身得度者即現執金
剛身而爲説法無盡意是觀世音菩薩成
就如是功徳以種種形遊諸國土度脱衆 
生是故汝等應當一心供養觀世音菩薩
是觀世音菩薩摩訶薩於怖畏急難之中能
施無畏是故此娑婆世界皆號之爲施無
畏者無盡意菩薩白佛言世尊我今當供
養觀世音菩薩即解頸衆寶珠瓔珞價直
百千兩金而以與之作是言仁者受此
法施珍寶瓔珞時觀世音菩薩不肯受之無
盡意復白觀世音菩薩言仁者愍我等故
受此瓔珞
爾時佛告觀世音菩薩當愍此無盡意菩薩 
及四衆天龍夜叉乾闥婆阿修羅迦樓羅緊那
羅摩睺羅伽人非人等故受是瓔珞即時觀
世音菩薩愍諸四衆及於天龍人非人等受
其瓔珞分作二分一分奉釋迦牟尼佛一
分奉多寶佛塔無盡意觀世音菩薩有如
是自在神力遊於娑婆世界爾時無盡意菩
薩以偈問曰
　　　　世尊妙相具　我今重問彼　　　　
　　　　佛子何因縁　名爲觀世音　　　　 
　　　　具足妙相尊　偈答無盡意　　　　
　　　　汝聽觀音行　善應諸方所　　　　
　　　　弘誓深如海　歴劫不思議　　　　
　　　　侍多千億佛　發大清淨願　　　　
　　　　我爲汝略説　聞名及見身　　　　
　　　　心念不空過　能滅諸有苦　　　　
　　　　假使興害意　推落大火坑　　　　
　　　　念彼觀音力　火坑變成池　　　　
　　　　或漂流巨海　龍魚諸鬼難　　　　
　　　　念彼觀音力　波浪不能沒　　　　 
　　　　或在須彌峯　爲人所推墮　　　　
　　　　念彼觀音力　如日虚空住　　　　
　　　　或被惡人逐　墮落金剛山　　　　
　　　　念彼觀音力　不能損一毛　　　　
　　　　或値怨賊繞　各執刀加害　　　　
　　　　念彼觀音力　咸即起慈心　　　　
　　　　或遭王難苦　臨刑欲壽終　　　　
　　　　念彼觀音力　刀尋叚叚壞　　　　
　　　　或囚禁枷鎖　手足被杻械　　　　
　　　　念彼觀音力　釋然得解脱　　　　 
　　　　呪詛諸毒藥　所欲害身者　　　　
　　　　念彼觀音力　還著於本人　　　　
　　　　或遇惡羅刹　毒龍諸鬼等　　　　
　　　　念彼觀音力　時悉不敢害　　　　
　　　　若惡獸圍遶　利牙爪可怖　　　　
　　　　念彼觀音力　疾走無邊方　　　　
　　　　蚖蛇及蝮蠍　氣毒煙火燃　　　　
　　　　念彼觀音力　尋聲自迴去　　　　
　　　　雲雷鼓掣電　降雹澍大雨　　　　 
　　　　念彼觀音力　應時得消散　　　　
　　　　衆生被困厄　無量苦逼身　　　　
　　　　觀音妙智力　能救世間苦　　　　
　　　　具足神通力　廣修智方便　　　　
　　　　十方諸國土　無刹不現身　　　　
　　　　種種諸惡趣　地獄鬼畜生　　　　
　　　　生老病死苦　以漸悉令滅　　　　
　　　　眞觀清淨觀　廣大智慧觀　　　　
　　　　悲觀及慈觀　常願常瞻仰　　　　
　　　　無垢清淨光　慧日破諸闇　　　　 
　　　　能伏災風火　普明照世間　　　　
　　　　悲體戒雷震　慈意妙大雲　　　　
　　　　澍甘露法雨　滅除煩惱焔　　　　
　　　　諍訟經官處　怖畏軍陣中　　　　
　　　　念彼觀音力　衆怨悉退散　　　　
　　　　妙音觀世音　梵音海潮音　　　　
　　　　勝彼世間音　是故須常念　　　　
　　　　念念勿生疑　觀世音淨聖　　　　
　　　　於苦惱死厄　能爲作依怙　　　　
　　　　具一切功徳　慈眼視衆生　　　　 
　　　　福聚海無量　是故應頂禮
爾時持地菩薩即從座起前白佛言世尊
若有衆生聞是觀世音菩薩品自在之業普
門示現神通力者當知是人功徳不少佛
説是普門品時衆中八萬四千衆生皆發
無等等阿耨多羅三藐三菩提心
　　妙法蓮華經陀羅尼品第二十六
爾時藥王菩薩即從座起偏袒右肩合掌
向佛而白佛言世尊若善男子善女人有 
能受持法華經者若讀誦通利若書寫經
卷得幾所福佛告藥王若有善男子善女
人供養八百萬億那由他恒河沙等諸佛於
汝意云何其所得福寧爲多不甚多世尊
佛言若善男子善女人能於是經乃至受
持一四句偈讀誦解義如説修行功徳甚
多爾時藥王菩薩白佛言世尊我今當與
説法者陀羅尼呪以守護之即説呪曰
安爾一曼爾二摩禰三摩摩禰四旨隷五遮梨
第六賒咩羊鳴
音七賒履冈雉
反多瑋八羶輸千
反帝九 
目帝十目多履十
一娑履十
二阿瑋娑履十
三桑履十
四娑
履十
五叉裔十
六阿叉裔十
七阿耆膩十
八羶帝十
九賒履
二
十陀羅尼二十
一阿盧伽婆娑蘇奈
反簸蔗毘叉膩
二十
二禰毘剃二十
三阿便哆都餓
反邏禰履剃二十
四阿
亶哆波隷輸地途賣反
二十五漚究隷二十
六牟究隷
二十
七阿羅隷二十
八波羅隷二十
九首迦差初几反
三十阿
三磨三履三十
一佛䭾毘吉利袠帝三十
二達磨
波利差猜離
反帝三十
三僧伽涅瞿沙禰三十
四婆舍婆
舍輸地三十
五曼哆邏三十
六曼哆邏叉夜多三十
七郵
樓哆三十
八郵樓哆憍舍略來加反
三十九惡叉邏四
十 
惡叉冶多冶四十
一阿婆盧四十
二阿摩若荏蔗
反那
多夜四十
三
世尊是陀羅尼神咒六十二億恒河沙等諸
佛所説若有侵毀此法師者則爲侵毀是
諸佛已時釋迦牟尼佛讃藥王菩薩言善
哉善哉藥王汝愍念擁護此法師故説是
陀羅尼於諸衆生多所饒益
爾時勇施菩薩白佛言世尊我亦爲擁護
讀誦受持法華經者説陀羅尼若此法師 
得是陀羅尼若夜叉若羅刹若富單那若
吉遮若鳩槃茶若餓鬼等伺求其短無
能得便即於佛前而説呪曰
痤誓螺
反隷一摩訶痤隷二郁枳三目枳四阿





 








隷五阿羅婆第六涅隷第七涅隷多婆第八伊 
緻猪履
反柅女氏
反九韋緻柅十旨緻柅十
一涅隷墀
柅十
二涅犁墀婆底十
三
世尊是陀羅尼神呪恒河沙等諸佛所説亦
皆隨喜若有侵毀此法師者則爲侵毀是
諸佛已
爾時毘沙門天王護世者白佛言世尊我
亦爲愍念衆生擁護此法師故説是陀
羅尼即説呪曰
阿梨一那梨二㝹那梨三阿那盧四那履 
五拘那履六
世尊以是神呪擁護法師我亦自當擁護
持是經者令百由旬内無諸衰患爾時持
國天王在此會中與千萬億那由他乾闥婆
衆恭敬圍繞前詣佛所合掌白佛言世尊
我亦以陀羅尼神呪擁護持法華經者即
説呪曰
阿伽禰一伽禰二瞿利三乾陀利四旃陀利
五摩蹬耆六常求利七浮樓莎柅八頞底九
世尊是陀羅尼神呪四十二億諸佛所説若 
有侵毀此法師者則爲侵毀是諸佛已
爾時有羅刹女等一名藍婆二名毘藍
婆三名曲齒四名華齒五名黒齒六
名多髮七名無厭足八名持瓔珞九
名睪帝十名奪一切衆生精氣是十羅
刹女與鬼子母并其子及眷屬倶詣佛
所同聲白佛言世尊我等亦欲擁護讀
誦受持法華經者除其衰患若有伺求法
師短者令不得便即於佛前而説呪曰
伊提履一伊提泯二伊提履三阿提履四伊提 
履五泥履六泥履七泥履八泥履九泥履十樓醯
十
一樓醯十
二樓醯十
三樓醯十
四多醯十
五多醯十
六多醯十
七
兜醯十
八㝹醯十
九
寧上我頭上莫惱於法師若夜叉若羅刹
若餓鬼若富單那若吉遮若毘陀羅若
犍馱若烏摩勒伽若阿跋摩羅若夜叉
吉遮若人吉遮若熱病若一日若二日若
三日若四日乃至七日若常熱病若男形若
女形若童男形若童女形乃至夢中亦復莫 
惱即於佛前而説偈言
　　　　若不順我呪　惱亂説法者　　　　
　　　　頭破作七分　如阿梨樹枝　　　　
　　　　如殺父母罪　亦如壓油殃　　　　
　　　　斗秤欺誑人　調達破僧罪　　　　
　　　　犯此法師者　當獲如是殃
諸羅刹女説此偈已白佛言世尊我等亦
當身自擁護受持讀誦修行是經者令
得安隱離諸衰患消衆毒藥佛告諸羅刹
女善哉善哉汝等但能擁護受持法華名 
者福不可量何況擁護具足受持供養經
卷華香瓔珞末香塗香燒香幡蓋伎樂
燃種種燈酥燈油燈諸香油燈蘇摩那華
油燈瞻蔔華油燈婆師迦華油燈優鉢
羅華油燈如是等百千種供養者睪帝汝
等及眷屬應當擁護如是法師説是陀羅
尼品時六萬八千人得無生法忍
　　妙法蓮華經妙莊嚴王本事品第二十七
爾時佛告諸大衆乃往古世過無量無邊不
可思議阿僧祇劫有佛名雲雷音宿王華 
智多陀阿伽度阿羅訶三藐三佛陀國名光
明莊嚴劫名憙見彼佛法中有王名妙
莊嚴其王夫人名曰淨徳有二子一名淨
藏二名淨眼是二子有大神力福徳智慧
久修菩薩所行之道所謂檀波羅蜜尸羅
波羅蜜羼提波羅蜜毘梨耶波羅蜜禪波
羅蜜般若波羅蜜方便波羅蜜慈悲喜捨
乃至三十七品助道法皆悉明了通達又
得菩薩淨三昧日星宿三昧淨光三昧淨色 
三昧淨照明三昧長莊嚴三昧大威徳藏三
昧於此三昧亦悉通達爾時彼佛欲引導
妙莊嚴王及愍念衆生故説是法華經時
淨藏淨眼二子到其母所合十指爪掌白
言願母往詣雲雷音宿王華智佛所我等亦
當侍從親近供養禮拜所以者何此佛於
一切天人衆中説法華經宜應聽受母告
子言汝父信受外道深著婆羅門法汝等

 









應往白父與共倶去淨藏淨眼合十指爪 
掌白母我等是法王子而生此邪見家母
告子言汝等當憂念汝父爲現神變若
得見者心必清淨或聽我等往至佛所於
是二子念其父故踊在虚空高七多羅
樹現種種神變於虚空中行住坐臥身上
出水身下出火身下出水身上出火或現
大身滿虚空中而復現小小復現大於空
中滅忽然在地入地如水履水如地現
如是等種種神變令其父王心淨信解時 
父見子神力如是心大歡喜得未曾有合
掌向子言汝等師爲是誰誰之弟子二子
白言大王彼雲雷音宿王華智佛今在七寶
菩提樹下法座上坐於一切世間天人衆中
廣説法華經是我等師我是弟子父語子
言我今亦欲見汝等師可共倶往於是二
子從空中下到其母所合掌白母父王今
已信解堪任發阿耨多羅三藐三菩提心我
等爲父已作佛事願母見聽於彼佛所出
家修道爾時二子欲重宣其意以偈白 
母
　　　　願母放我等　出家作沙門　　　　
　　　　諸佛甚難値　我等隨佛學　　　　
　　　　如優曇鉢羅　値佛復難是　　　　
　　　　脱諸難亦難　願聽我出家
母即告言聽汝出家所以者何佛難値故
於是二子白父母言善哉父母願時往詣
雲雷音宿王華智佛所親近供養所以者
何佛難得値如優曇鉢羅華又如一眼之
龜値浮木孔而我等宿福深厚生値佛法是 
故父母當聽我等令得出家所以者何諸
佛難値時亦難遇彼時妙莊嚴王後宮八
萬四千人皆悉堪任受持是法華經淨眼菩
薩於法華三昧久已通達淨藏菩薩已於
無量百千萬億劫通達離諸惡趣三昧欲
令一切衆生離諸惡趣故其王夫人得諸
佛集三昧能知諸佛祕密之藏二子如是
以方便力善化其父令心信解好樂佛法
於是妙莊嚴王與群臣眷屬倶淨徳夫人 
與後宮婇女眷屬倶其王二子與四萬二
千人倶一時共詣佛所到已頭面禮足繞
佛三匝却住一面
爾時彼佛爲王説法示教利喜王大歡悦
爾時妙莊嚴王及其夫人解頸眞珠瓔珞價
直百千以散佛上於虚空中化成四柱
寶臺臺中有大寶床敷百千萬天衣其上
有佛結加趺坐放大光明爾時妙莊嚴王
作是念佛身希有端嚴殊特成就第一微
妙之色時雲雷音宿王華智佛告四衆言汝 
等見是妙莊嚴王於我前合掌立不此王
於我法中作比丘精勤修習助佛道法
當得作佛號娑羅樹王國名大光劫名
大高王其娑羅樹王佛有無量菩薩衆及
無量聲聞其國平正功徳如是其王即時以
國付弟與夫人二子并諸眷屬於佛法中
出家修道王出家已於八萬四千歳常勤
精進修行妙法華經過是已後得一切淨
功徳莊嚴三昧即昇虚空高七多羅樹而
白佛言世尊此我二子已作佛事以神通 
變化轉我邪心令得安住於佛法中得
見世尊此二子者是我善知識爲欲發起
宿世善根饒益我故來生我家
爾時雲雷音宿王華智佛告妙莊嚴王言如
是如是如汝所言若善男子善女人種善
根故世世得善知識其善知識能作佛事
示教利喜令入阿耨多羅三藐三菩提大
王當知善知識者是大因縁所謂化導令得
見佛發阿耨多羅三藐三菩提心大王汝 
見此二子不此二子已曾供養六十五百千
萬億那由他恒河沙諸佛親近恭敬於諸佛
所受持法華經愍念邪見衆生令住正見
妙莊嚴王即從虚空中下而白佛言世尊
如來甚希有以功徳智慧故頂上肉髻光
明顯照其眼長廣而紺青色眉間毫相白
如珂月齒白齊密常有光明脣色赤好如
頻婆菓爾時妙莊嚴王讃歎佛如是等無
量百千萬億功徳已於如來前一心合掌復
白佛言世尊未曾有也如來之法具足成 
就不可思議微妙功徳教誡所行安隱快
善我從今日不復自隨心行不生邪見憍
慢瞋恚諸惡之心説是語已禮佛而出佛
告大衆於意云何妙莊嚴王豈異人乎今
華徳菩薩是其淨徳夫人今佛前光照莊嚴
相菩薩是哀愍妙莊嚴王及諸眷屬故於彼
中生其二子者今藥王菩薩藥上菩薩是
是藥王藥上菩薩成就如此諸大功徳已
於無量百千萬億諸佛所殖衆徳本成就
不可思議諸善功徳若有人識是二菩薩名 
字者一切世間諸天人民亦應禮拜佛説
是妙莊嚴王本事品時八萬四千人遠塵離
垢於諸法中得法眼淨
　　妙法蓮華經普賢菩薩勸發品第二十八
爾時普賢菩薩以自在神通力威徳名聞
與大菩薩無量無邊不可稱數從東方來
所經諸國普皆震動雨寶蓮華作無量百
千萬億種種伎樂又與無數諸天龍夜叉乾
闥婆阿修羅迦樓羅緊那羅摩睺羅伽人非 
人等大衆圍繞各現威徳神通之力到娑
婆世界耆闍崛山中頭面禮釋迦牟尼佛右
繞七匝白佛言世尊我於寶威徳上王佛
國遙聞此娑婆世界説法華經與無量無
邊百千萬億諸菩薩衆共來聽受唯願世尊
當爲説之若善男子善女人於如來滅後
云何能得是法華經佛告普賢菩薩若善
男子善女人成就四法於如來滅後當得
是法華經一者爲諸佛護念二者殖衆
徳本三者入正定聚四者發救一切衆生 
之心善男子善女人如是成就四法於如
來滅後必得是經爾時普賢菩薩白佛言
世尊於後五百歳濁惡世中其有受持是
經典者我當守護除其衰患令得安隱使
無伺求得其便者若魔若魔子若魔女若
魔民若爲魔所著者若夜叉若羅刹若鳩
槃茶若毘舍闍若吉遮若富單那若韋陀
羅等諸惱人者皆不得便是人若行若立
讀誦此經我爾時乘六牙白象王與大菩
薩衆倶詣其所而自現身供養守護安慰 
其心亦爲供養法華經故是人若坐思惟
此經爾時我復乘白象王現其人前其人
若於法華經有所忘失一句一偈我當教
之與共讀誦還令通利爾時受持讀誦法華
經者得見我身甚大歡喜轉復精進以見
我故即得三昧及陀羅尼名爲旋陀羅尼
百千萬億旋陀羅尼法音方便陀羅尼得
如是等陀羅尼世尊若後世後五百歳濁惡
世中比丘比丘尼優婆塞優婆夷求索者受 
持者讀誦者書寫者欲修習是法華經於
三七日中應一心精進滿三七日已我當
乘六牙白象與無量菩薩而自圍繞以一
切衆生所憙見身現其人前而爲説法示
教利喜亦復與其陀羅尼呪得是陀羅尼
故無有非人能破壞者亦不爲女人之
所惑亂我身亦自常護是人唯願世尊
聽我説此陀羅尼呪即於佛前而説呪曰
阿檀地途賣
反一檀陀婆地二檀陀婆帝三檀陀鳩
舍隷四檀陀修陀隷五修陀隷六修陀羅婆底七 
佛馱波羶禰八薩婆陀羅尼阿婆多尼九薩婆
婆沙阿婆多尼十修阿婆多尼十
一僧伽婆履叉
尼十
二僧伽涅伽陀尼十
三阿僧祇十
四僧伽波伽地
十
五帝隷阿惰僧伽兜略盧遮
反阿羅帝婆羅帝
十
六薩婆僧伽三摩地伽蘭地十
七薩婆達磨修
波利刹帝十
八薩婆薩埵樓馱憍舍略阿㝹伽
地十
九辛阿毘吉利地帝二
十
世尊若有菩薩得聞是陀羅尼者當知普
賢神通之力若法華經行閻浮提有受持
者應作此念皆是普賢威神之力若有受 
持讀誦正憶念解其義趣如説修行當知是
人行普賢行於無量無邊諸佛所深種善
根爲諸如來手摩其頭若但書寫是人命
終當生忉利天上是時八萬四千天女作
衆伎樂而來迎之其人即著七寶冠於婇
女中娯樂快樂何況受持讀誦正憶念解其
義趣如説修行若有人受持讀誦解其義
趣是人命終爲千佛授手令不恐怖不墮
惡趣即往兜率天上彌勒菩薩所彌勒菩薩 
有三十二相大菩薩衆所共圍繞有百千
萬億天女眷屬而於中生有如是等功徳
利益是故智者應當一心自書若使人書受
持讀誦正憶念如説修行世尊我今以神
通力故守護是經於如來滅後閻浮提内
廣令流布使不斷絶爾時釋迦牟尼佛讃
言善哉善哉普賢汝能護助是經令多
所衆生安樂利益汝已成就不可思議功徳
深大慈悲從久遠來發阿耨多羅三藐三菩
提意而能作是神通之願守護是經我當 
以神通力守護能受持普賢菩薩名者普
賢若有受持讀誦正憶念修習書寫是法
華經者當知是人則見釋迦牟尼佛如從
佛口聞此經典當知是人供養釋迦牟尼





佛當知是人佛讃善哉當知是人爲釋迦 
牟尼佛手摩其頭當知是人爲釋迦牟尼佛
衣之所覆如是之人不復貪著世樂不好
外道經書手筆亦復不喜親近其人及諸
惡者若屠兒若畜猪羊雞狗若獵師若衒
賣女色是人心意質直有正憶念有福徳
力是人不爲三毒所惱亦復不爲嫉妬
我慢邪慢増上慢所惱是人少欲知足能修
普賢之行普賢若如來滅後後五百歳若有
人見受持讀誦法華經者應作是念此人 
不久當詣道場破諸魔衆得阿耨多羅三
藐三菩提轉法輪撃法鼓吹法螺雨法
雨當坐天人大衆中師子法座上普賢若
於後世受持讀誦是經典者是人不復
貪著衣服臥具飮食資生之物所願不虚
亦於現世得其福報若有人輕毀之言汝
狂人耳空作是行終無所獲如是罪報當
世世無眼若有供養讃歎之者當於今世
得現果報若復見受持是經者出其過
惡若實若不實此人現世得白癩病若 
有輕笑之者當世世牙齒踈缺醜脣平鼻
手脚繚戻眼目角睞身體臭穢惡瘡膿血水
腹短氣諸惡重病是故普賢若見受持是
經典者當起遠迎當如敬佛説是普賢
勸發品時恒河沙等無量無邊菩薩得百千
萬億旋陀羅尼三千大千世界微塵等諸菩
薩具普賢道佛説是經時普賢等諸菩
薩舍利弗等諸聲聞及諸天龍人非人等一
切大會皆大歡喜受持佛語作禮而去
妙法蓮華經卷第七 

