大智度初序品中縁起義釋論
第一卷第
一
　　龍樹菩薩造
　　後秦龜茲國三藏法師鳩摩羅什
奉　　　　　　　　　　詔譯
　　　　智度大道佛從來　智度大海佛窮盡　　　　
　　　　智度相義佛無礙　稽首智度無等佛　　　　
　　　　有無二見滅無餘　諸法實相佛所説　　　　
　　　　常住不壞淨煩惱　稽首佛所尊重法　　　　
　　　　聖衆大海行福田　學無學人以莊嚴　　　　
　　　　後有愛種永已盡　我所既滅根亦除　　　　
　　　　已捨世間諸事業　種種功徳所住處　　　　
　　　　一切衆中最爲上　稽首眞淨大徳僧　　　　
　　　　一心恭敬三寶已　及諸救世彌勒等　　　　
　　　　智慧第一舍利弗　無諍空行須菩提　　　　
　　　　我今如力欲演説　大智彼岸實相義　　　　
　　　　願諸大徳聖智人　一心善順聽我説
問曰佛以何因縁故説摩訶般若波羅蜜
經諸佛法不以無事及小因縁而自發言
譬如須彌山王不以無事及小因縁而動
今有何等大因縁故佛説摩訶般若波羅蜜
經答曰佛於三藏中廣引種種諸喩爲
聲聞説法不説菩薩道唯中阿含本末經
中佛記彌勒菩薩汝當來世當得作佛號
字彌勒亦不説種種菩薩行佛今欲爲彌
勒等廣説諸菩薩行是故説摩訶般若波羅
蜜經
復次有菩薩修念佛三昧佛爲彼等欲令
於此三昧得増益故説般若波羅蜜經如
般若波羅蜜初品中説佛現神足放金色
光明遍照十方恒河沙等世界示現大身
清淨光明種種妙色滿虚空中佛在衆中端
正殊妙無能及者譬如須彌山王處於大
海諸菩薩見佛神變於念佛三昧倍復増
益以是事故説摩訶般若波羅蜜經復次
菩薩初生時放大光明普遍十方行至七
歩四顧觀察作師子吼而説偈言
　　　　我生胎分盡　是最末後身　　　　
　　　　我已得解脱　當復度衆生
作是誓已身漸長大欲捨親屬出家修
無上道中夜起觀見諸伎直后妃婇女状
若臭屍即命車匿令被白馬夜半踰城
行十二由旬到跋伽婆仙人所住林中以
刀剃髮以上妙寶衣貿麁布僧伽梨於
泥連禪河側六年苦行日食一麻或食一
米等而自念言是處非道爾時菩薩捨苦
行處到菩提樹下坐金剛處魔王將十八
億萬衆來壞菩薩菩薩以智慧功徳力故
降魔衆已即得阿耨多羅三藐三菩提是
時三千大千世界主梵天王名式棄及色界
諸天等釋提桓因及欲界諸天等并四天王
皆詣佛所勸請世尊初轉法輪亦是菩薩
念本所願及大慈大悲故受請説法諸法
甚深者般若波羅蜜是以是故佛説摩訶
般若波羅蜜經復次有人疑佛不得一切
智所以者何諸法無量無數云何一人能知
一切法佛住般若波羅蜜實相清淨如虚
空無量無數法中自發誠言我是一切
智人欲斷一切衆生疑以是故説摩訶般
若波羅蜜經復次有衆生應得度者以佛
大功徳智慧無量難知難解故爲惡師所
惑心沒邪法不入正道爲是輩人起大
慈心以大悲手授之令入佛道是故自
現最妙功徳出大神力如般若波羅蜜初
品中説佛入三昧王三昧從三昧起以天
眼觀十方世界擧身毛孔皆笑從其足下
千輻輪相放六百千萬億種種色光明從
足指上至肉髻處處各放六百千萬億種
種色光明普照十方無量無數如恒沙等
諸佛世界皆令大明佛從三昧起欲宣
示一切諸法實相斷一切衆生疑結故説般
若波羅蜜經復次有惡邪人懷嫉妬意誹
謗言佛智慧不出於人但以幻術惑世
斷彼貢高邪慢意故現無量神力無量智慧
力於般若波羅蜜中自説我神徳無量三
界特尊爲一切覆護若一發惡念獲罪
無量一發淨信受人天樂必得涅槃果
復次欲令人信受法故言我是大師有十
力四無所畏安立聖主住處心得自在能
師子吼轉妙法輪於一切世界最尊最上
復次佛世尊欲令衆生歡喜故説是般若
波羅蜜經言汝等應生大喜何以故一切
衆生入邪見網爲異學惡師所惑我於
一切惡師邪網中得出十力大師難可値
見汝今已遇我隨時開發三十七品等諸
深法藏恣汝採取復次一切衆生爲結使病
所煩惱無始生死已來無人能治此病
者常爲外道惡師所誤我今出世爲大醫
王集諸法藥汝等當服是故佛説摩訶般
若波羅蜜經復次有人念言佛與人同亦
有生死實受飢渇寒熱老病苦佛欲斷
彼意故説是摩訶般若波羅蜜經示言我
身不可思議梵天王等諸天祖父於恒河沙
等劫中欲思量我身尋究我聲不能測
度況我智慧三昧如偈説
　　　　諸法實相中　諸梵天王等　　　　
　　　　一切天地主　迷惑不能了　　　　
　　　　此法甚深妙　無能測量者　　　　
　　　　佛出悉開解　其明如日照　　　　
又如佛初轉法輪時應時菩薩從他方
來欲量佛身上過虚空無量佛刹至華
上佛世界見佛身如故菩薩説言
　　　　虚空無有邊　佛功徳亦爾　　　　
　　　　設欲量其身　唐勞不能盡　　　　
　　　　上過虚空界　無量諸佛土　　　　
　　　　見釋師子身　如故而不異　　　　
　　　　佛身如金山　演出大光明　　　　


　　　　相好自莊嚴　猶如春華敷
如佛身無量光明音響亦復無量戒定慧等
諸佛功徳皆悉無量如密迹經中三密此
中應廣説復次佛初生時墮地行七歩口自
發言言竟便默如諸嬰孩不行不語乳
餔三歳諸母養育漸次長大然佛身無數
過諸世間爲衆生故現如凡人凡人生時
身分諸根及其意識未成就故身四威儀坐
臥行住言談語默種種人法皆悉未了日月
歳過漸漸習學能具人法今佛云何生便
能語能行後更不能以此致怪但爲此故
以方便力現行人法如人威儀令諸衆生
信於深法若菩薩生時便能行能語世人
當作是念今見此人世未曾有必是天龍
鬼神其所學法必非我等所及何以故我
等生死肉身爲結使業所牽不得自在如
此深法誰能及之以此自絶不得成賢聖
法器爲是人故於嵐毘尼園中生雖即
能至菩提樹下成佛以方便力故而現作
孩童幼小年少成人於諸時中次第而受
嬉戲術藝服御五欲具足人法後漸見老
病死苦生厭患心於夜中半踰城出家到
鬱特伽阿羅洛仙人所現作弟子而不行
其法雖常用神通自念宿命迦葉佛時持
戒行道而今現修苦行六年求道菩薩雖
主三千大千世界而現破魔軍成無上
道隨順世法故現是衆變今於般若波羅
蜜中現大神通智慧力故諸人當知佛身
無數過諸世間復次有人應可度者或墮
二邊或以無智故但求身樂或有爲道故
修著苦行如是人等於第一義中失涅槃
正道佛欲拔此二邊令入中道故説摩
訶般若波羅蜜經復次分別生身法身供養
果報故説摩訶般若波羅蜜經如舍利塔
品中説復次欲説阿鞞跋致阿鞞跋致相
故説又爲魔幻魔事故説復次爲當來
世人供養般若波羅蜜因縁故又欲授三
乘記別故説是般若波羅蜜經如佛告阿
難我涅槃後此般若波羅蜜當至南方從
南方至西方後五百歳中當至北方是中
多有信法善男子善女人種種華香瓔珞幢
幡伎樂燈明珍寶以財物供養若自書若
教人書若讀誦聽説正憶念修行以法供
養是人以是因縁故受種種世間樂末
後得三乘入無餘涅槃如是等觀諸品中
因縁事故説般若波羅蜜經復次佛欲説
第一義悉檀相故説是般若波羅蜜經有
四種悉檀一者世界悉檀二者各各爲人悉
檀三者對治悉檀四者第一義悉檀四悉檀
中一切十二部經八萬四千法藏皆是實
無相違背佛法中有以世界悉檀故實
有以各各爲人悉檀故實有以對治悉檀
故實有以第一義悉檀故實有世界者有
法從因縁和合故有無別性譬如車轅軸
輻輞等和合故有無別車人亦如是五衆
和合故有無別人若無世界悉檀者佛
是實語人云何言我以清淨天眼見諸衆
生隨善惡業死此生彼受果報善業者
生天人中惡業者墮三惡道復次經言一
人出世多人蒙慶福樂饒益佛世尊也如法
句中説神自能救神他人安能救神自行
善智是最能自救如瓶沙王迎經中佛説凡
人不聞法凡人著於我又佛二夜經中説
佛初得道夜至般涅槃夜是二夜中間所
説經教一切皆實不顛倒若實無人者佛
云何言我天眼見衆生是故當知有人者
世界悉檀故非是第一義悉檀問曰第一
悉檀是眞實實故名第一餘者不應實答
曰不然是四悉檀各各有實如如法性實
際世界悉檀故無第一義悉檀故有人
等亦如是世界悉檀故有第一義悉檀故
無所以者何人五衆因縁有故有是人
等譬如乳色香味觸因縁有故有是乳若













乳實無乳因縁亦應無今乳因縁實有故
乳亦應有非如一人第二頭第三手無因
縁而有假名如是等相名爲世界悉檀
云何各各爲人悉檀者觀人心行而爲
説法於一事中或聽或不聽如經中所説
雜報業故雜生世間得雜觸雜受更有
破群那經中説無人得觸無人得受問
曰此二經云何通答曰以有人疑後世不
信罪福作不善行墮斷滅見欲斷彼疑
捨彼惡行欲拔彼斷見是故説雜生世
間雜觸雜受是破群那計有我有神
墮計常中破群那問佛言大徳誰受
若佛説某甲某甲受便墮計常中其人我見
倍復牢固不可移轉以是故不説有受
者觸者如是等相是名各各爲人悉檀對
治悉檀者有法對治則有實性則無譬如
重熱膩酢鹹藥草飮食等於風病中名爲
藥於餘病非藥若輕冷甘苦澁藥草飮食
等於熱病名爲藥於餘病非藥若輕辛
苦澁熱藥草飮食等於冷病中名爲藥於
餘病非藥佛法中治心病亦如是不淨觀
思惟於貪欲病中名爲善對治法於瞋恚
病中不名爲善非對治法所以者何觀身
過失名不淨觀若瞋恚人觀過失者則
増益瞋恚火故思惟慈心於瞋恚病中
名爲善對治法於貪欲病中不名爲善非
對治法所以者何慈心於衆生中求好事
觀功徳若貪欲人求好事觀功徳者則
増益貪欲故因縁觀法於愚癡病中名爲
善對治法於貪欲瞋恚病中不名爲善非
對治法所以者何先邪觀故生邪見邪見
即是愚癡問曰如佛法中説十二因縁甚
深如説佛告阿難是因縁法甚深難見難
解難覺難觀細心巧慧人乃能解愚癡人
於淺近法猶尚難解何況甚深因縁今云
何言愚癡人應觀因縁法答曰愚癡人者
非謂如牛羊等愚癡是人欲求實道邪心
觀故生種種邪見如是愚癡人當觀因縁
是名爲善對治法若行瞋恚婬欲人欲
求樂欲惱他於此人中非善非對治法
不淨慈心思惟是二人中是善是對治法何
以故是二觀能拔瞋恚貪欲毒刺故復次著
常顛倒衆生不知諸法相似相續有如
是人觀無常是對治悉檀非第一義何
以故一切諸法自性空故如説偈言
　　　　無常見有常　是名爲顛倒　　　　
　　　　空中無無常　何處見有常
問曰一切有爲法皆無常相應是第一義
云何言無常非實所以者何一切有爲法
生住滅相前生次住後滅故云何言無常
非實答曰有爲法不應有三相何以故三
相不實故若諸法生住滅是有爲相者今
生中亦應有三相生是有爲相故如是
一一處亦應有三相是則無窮住滅亦如
是若諸生住滅各更無有生住滅者不
應名有爲法何以故有爲法相無故以
是故諸法無常非第一義復次若一切實
性無常則無行業報何以故無常名生滅
失故譬如腐種子不生果如是則無行業
無行業云何有果報今一切賢聖法有果
報善智之人所可信受不應言無以是
故諸法非無常性如是等無量因縁説不
得言諸法無常性一切有爲法無常苦無
我等亦如是如是等相名爲對治悉檀
第一義悉檀者一切法性一切論議語言
一切是法非法一一可分別破散諸佛辟支
佛阿羅漢所行眞實法不可破不可散上
於三悉檀中所不通者此中皆通問
曰云何通答曰所謂通者離一切過失不
可變易不可勝何以故除第一義悉檀
諸餘論議諸餘悉檀皆可破故如衆義經
中所説偈
　　　　各各自依見　戲論起諍競　　　　
　　　　若能知彼非　是爲知正見　　　　
　　　　不肯受他法　是名愚癡人　　　　
　　　　作是論議者　眞是愚癡人　　　　










　　　　若依自是見　而生諸戲論　　　　
　　　　若此是淨智　無非淨智者
此三偈中佛説第一義悉檀相所謂世間
衆生自依見自依法自依論議而生諍競
戲論即諍競本戲論依諸見生如説偈
言
　　　　有受法故有諸論　若無有受何所論　　　　
　　　　有受無受諸見等　是人於此悉已除
行者能如實知此者於一切法一切戲
論不受不著不見是實不共諍競能知
佛法甘露味若不爾者則謗法若不受他
法不知不取是無智人若爾者應一切論
議人皆無智何以故各各不相受法故所
謂有人自謂法第一義淨餘人妄語不淨
譬如世間治法故治法者刑罰殺戮種種
不淨世間人信受行之以爲眞淨於餘出
家善聖人中是最爲不淨外道出家人
法五熱中一脚立拔髮等尼犍子輩以爲
妙慧餘人説此爲癡法如是等種種外道
出家白衣婆羅門法各各自以爲好餘皆
妄語是佛法中亦有犢子比丘説如四大和
合有眼法如是五衆和合有人法犢子阿
毘曇中説五衆不離人人不離五衆不可
説五衆是人離五衆是人人是第五不可
説法藏中所攝説一切有道人輩言神人
一切種一切時一切法門中求不可得譬
如兔角龜毛常無復次十八界十二入五衆
實有而此中無人更有佛法中方廣道
人言一切法不生不滅空無所有譬如兔
角龜毛常無如是等一切論議師輩自守其
法不受餘法此是實餘者妄語若自受其
法自法供養自法修行他法不受不供養
爲作過失若以是爲清淨得第一義利
者則一切無非清淨何以故彼一切皆自
愛法故問曰若諸見皆有過失第一義
悉檀何者是答曰過一切語言道心行
處滅遍無所依不示諸法諸法實相無初
無中無後不盡不壞是名第一義悉檀如
摩訶衍義偈中説
　　　　語言盡竟　心行亦訖　不生不滅　　　　
　　　　法如涅槃　説諸行處　名世界法　　　　
　　　　説不行處　名第一義　　　　
　　　　一切實一切非實　及一切實亦非實　　　　
　　　　一切非實非不實　是名諸法之實相
如是等處處經中説第一義悉檀是義甚深
難見難解佛欲説是義故説摩訶般若
波羅蜜經復次欲令長爪梵志等大論議
師於佛法中生信故説是摩訶般若波羅
蜜經有梵志號名長爪更有名先尼婆
蹉衢多羅更有名薩遮迦摩揵提等是等
閻浮提大論議師輩言一切論可破一切語
可壞一切執可轉故無有實法可信可恭
敬者如舍利弗本末經中説舍利弗舅摩訶
倶絺羅與姊舍利論議不如倶絺羅思惟念
言非姊力也必懷智人寄言母口未生
乃爾及生長大當如之何思惟已生憍
慢心爲廣論議故出家作梵志入南天竺
國始讀經書諸人問言汝志何求學習何
經長爪答言十八種大經盡欲讀之諸
人語言盡汝壽命猶不能知一何況能盡
長爪自念昔作憍慢爲姊所勝今此諸人
復見輕辱爲是二事故自作誓言我不
剪爪要讀十八種經書盡人見爪長因
號爲長爪梵志是人以種種經書智慧力
種種譏刺是法是非法是應是不應是實是
不實是有是無破他論議譬如大力狂象
唐突蹴踏無能制者如是長爪梵志以論
議力摧伏諸論師已還至摩伽陀國王舍
城那羅聚落至本生處問人言我姊生子
今在何處有人語言汝姊子者適生八歳
讀一切經書盡至年十六論議勝一切人
有釋種道人姓瞿曇與作弟子長爪聞之
即起憍慢生不信心而作是言如我姊子
聰明如是彼以何術誘誑剃頭作弟子説
是語已直向佛所爾時舍利弗初受戒半月
佛邊侍立以扇扇佛長爪梵志見佛問訊
訖一面坐作是念一切論可破一切語可
壞一切執可轉是中何者是諸法實相何
者是第一義何者性何者相不顛倒如是
思惟譬如大海水中欲盡其涯底求之






既久不得一法實可以入心者彼以何論
議道而得我姊子作是思惟已而語佛言
瞿曇我一切法不受佛問長爪汝一切法
不受是見受不佛所質義汝已飮邪見
毒今出是毒氣言一切法不受是見汝
受不爾時長爪梵志如好馬見鞭影即覺
便著正道長爪梵志亦如是得佛語鞭影
入心即棄捐貢高慚愧低頭如是思惟佛
置我著二處負門中若我説是見我受
是負處門麁故多人知云何自言一切法
不受今受是見此是現前妄語是麁負
處門多人所知第二負處門細我欲受
之以不多人知故作是念已答佛言
瞿曇一切法不受是見亦不受佛語梵
志汝不受一切法是見亦不受則無所
受與衆人無異何用自高而生憍慢
如是長爪梵志不能得答自知墮負處
即於佛一切智中起恭敬生信心自思惟
我墮負處世尊不彰我負不言是非不
以爲意佛心柔濡第一清淨一切語論
處滅得大甚深法是可恭敬處心淨第
一佛説法斷其邪見故即於坐處得遠
塵離垢諸法中得法眼淨時舍利弗聞
是語得阿羅漢是長爪梵志出家作沙門
得大力阿羅漢若長爪梵志不聞般若波
羅蜜氣分離四句第一義相應法小信尚不
得何況得出家道果佛欲導引如是等
大論議師利根人故説是般若波羅蜜經
復次諸佛有二種説法一者觀人心隨可度
者二者觀諸法相今佛欲説諸法實相
故説是摩訶般若波羅蜜經如説相不相
品中諸天子問佛是般若波羅蜜甚深云何
作相佛告諸天子空則是相無相無作相無
生滅相無行之相常不生如性相寂滅相等
復次有二種説法一者諍處二者不諍處諍
處如餘經中説今欲明無諍處故説
是般若波羅蜜經有相無相有物無物有依
無依有對無對有上無上世界非世界亦如
是問曰佛大慈悲心但應説無諍法何以
説諍法答曰無諍法皆是無相常寂滅不
可説今説布施等及無常苦空等諸法皆
爲寂滅無戲論故説利根者知佛意不起
諍鈍根者不知佛意取相著心故起諍
此般若波羅蜜諸法畢竟空故無諍處若畢
竟空可得可諍者不名畢竟空是故般
若波羅蜜經名無諍處有無二事皆寂滅
故復次餘經中多以三種門説諸法所
謂善門不善門無記門今欲説非善門非不
善門非無記門諸法相故説摩訶般若波羅
蜜經學法無學法非學非無學法見諦斷法
思惟斷法無斷法可見有對不可見有對不可
見無對上中下法小大無量法如是等三法
門亦如是復次餘經中説四念處隨聲聞
法門於是比丘觀内身三十六物除欲貪
病如是觀外身觀内外身今於四念處
欲以異門説般若波羅蜜如所説菩薩
觀内身於身不生覺觀不得身以無所
得故如是觀外身觀内外身於身不生
覺觀不得身以無所得故於身念處中
觀身而不生身覺觀是事甚難三念處亦
如是四正勤四如意足四禪四諦等種種
四法門亦如是復次餘經中佛説五衆無常
苦空無我相今於是五衆欲説異法門
故説般若波羅蜜經如佛告須菩提菩薩
若觀色是常行不行般若波羅蜜受想行識
是常行不行般若波羅蜜色無常行不行般
若波羅蜜受想行識無常行不行般若波羅
蜜五受衆五道如是等種種五法門亦如
是餘六七八等乃至無量法門亦如是
如摩訶般若波羅蜜無量無邊説般若波羅
蜜因縁亦無量無邊是事廣故今略説摩
訶般若波羅蜜因縁起法竟
　　摩訶般若波羅蜜初品如是
我聞一時釋論第二
經如是我聞一時論問曰諸佛經何











以故初稱如是語答曰佛法大海信爲能
入智爲能度如是義者即是信若人心
中有信清淨是人能入佛法若無信是人
不能入佛法不信者言是事不如是
是不信相信者言是事如是譬如牛皮未
柔不可屈折無信人亦如是譬如牛皮
已柔隨用可作有信人亦如是復次經中
説信如手如人有手入寶山中自在
取寶有信亦如是入佛法無漏根力覺
道禪定寶山中自在所取無信如無手
無手人入寶山中則不能有所取無信亦
如是入佛法寶山都無所得佛言若人
有信是人能入我大法海中能得沙門果
不空剃頭染袈裟若無信是人不能入
我法海中如枯樹不生華實不得沙門
果雖剃頭染衣讀種種經能難能答於佛
法中空無所得以是故如是義在佛法初
善信相故復次佛法深遠更有佛乃能知人
有信者雖未作佛以信力故能入佛
法如梵天王請佛初轉法輪以偈請佛
　　　　閻浮提先出　多諸不淨法　　　　
　　　　願開甘露門　當説清淨道
佛以偈答
　　　　我法甚難得　能斷諸結使　　　　
　　　　三有愛著心　是人不能解
梵天王白佛大徳世界中智有上中下善
濡直心者易可得度是人若不聞法者
退墮諸惡難中譬如水中蓮華有生有熟
有水中未出者若不得日光則不能開
佛亦如是佛以大慈悲憐愍衆生故爲説
法佛念過去未來現在三世諸佛法皆度
衆生爲説法我亦應爾如是思惟竟受梵
天王等諸天請説法爾時世尊以偈答曰
　　　　我今開甘露味門　若有信者得歡喜　　　　
　　　　於諸人中説妙法　非惱他故而爲説
佛此偈中不説布施人得歡喜亦不説多
聞持戒忍辱精進禪定智慧人得歡喜獨説
信人佛意如是我第一甚深法微妙無
量無數不可思議不動不猗不著無所得法
非一切智人則不能解是故佛法中信力
爲初信力能入非布施持戒禪定智慧
等能初入佛法如説偈言
　　　　世間人心動　愛好福果報　　　　
　　　　而不好福因　求有不求滅　　　　
　　　　先聞邪見法　心著而深入　　　　
　　　　我此甚深法　無信云何解
如提婆達大弟子倶迦梨等無信法故
墮惡道中是人無信於佛法自以智慧
求不能得何以故佛法甚深故如梵天王
教倶迦梨説偈
　　　　欲量無量法　智者所不量　　　　
　　　　無量法欲量　此人自覆沒
復次如是義者若人心善直信是人可聽
法若無是相則不解如所説偈
　　　　聽者端視如渇飮　一心入於語議中　　　　
　　　　踊躍聞法心悲喜　如是之人應爲説
復次如是義在佛法初現世利後世利涅槃
利諸利根本信爲大力復次一切諸外
道出家心念我法微妙第一清淨如是人自
歎所行法毀他人法是故現世相打鬪
諍後世墮地獄受種種無量苦如説偈
　　　　自法愛染故　呰毀他人法　　　　
　　　　雖持戒行人　不脱地獄苦
是佛法中棄捨一切愛一切見一切吾我憍
慢悉斷不著如筏喩經言汝曹若解我筏
喩法是時善法應棄捨何況不善法佛自
於般若波羅蜜不念不猗何況餘法有猗
著者以是故佛法初頭稱如是佛意如
是我弟子無愛法無染法無朋黨但求
離苦解脱不戲論諸法相如説阿他婆耆
經摩犍提難偈言
　　　　決定諸法中　横生種種想　　　　
　　　　悉捨内外故　云何當得道
佛答言
　　　　非見聞知覺　亦非持戒得　　　　
　　　　非不見聞等　非不持戒得　　　　










　　　　如是論悉捨　亦捨我我所　　　　
　　　　不取諸法相　如是可得道
摩犍提問曰
　　　　若不見聞等　亦非持戒得　　　　
　　　　非不見聞等　非不持戒得　　　　
　　　　如我心觀察　持唖法得道
佛答言
　　　　汝依邪見門　我知汝癡道　　　　
　　　　汝不見妄想　爾時自當唖
復次我法眞實餘法妄語我法第一餘法不
實是爲鬪諍本今如是義示人無諍法聞
他所説説人無咎以是故諸佛經初稱如
是略説如是義竟
我者今當説問曰若佛法中言一切法空
一切無有吾我云何佛經初頭言如是
我聞答曰佛弟子輩雖知無我隨俗法
説我非實我也譬如以金錢買銅錢人
無笑者何以故賣買法應爾言我者亦如
是於無我法中而説我隨世俗故不應
難如天問經中偈説
　　　　有羅漢比丘　諸漏已永盡　　　　
　　　　於最後邊身　能言吾我不
佛答言
　　　　有羅漢比丘　諸漏已永盡　　　　
　　　　於最後邊身　能言有吾我
世界法中説我非第一實義中説以是
故諸法空無我世界法故雖説我無咎復
次世界語言有三根本一者邪見二者慢
三者名字是中二種不淨一種淨一切凡人
三種語邪慢名字見道學人二種語慢名字
諸聖人一種語名字内心雖不違實法
而隨世界人故共傳是語除世界邪
見故隨俗無諍以是故除二種不淨語本
隨世故用一種語佛弟子隨俗故説我
無有咎復次若人著無吾我相言是實
餘妄語是人應難汝一切法實相無我
云何言如是我聞今諸佛弟子一切法空
無所有是中心不著亦不言著諸法
實相何況無我法中心著以是故不應難
言何以説我如中論中偈説
　　　　若有所不空　應當有所空　　　　
　　　　不空尚不得　何況得於空　　　　
　　　　凡人見不空　亦復見於空　　　　
　　　　不見見無見　是實名涅槃　　　　
　　　　非二安隱門　能破諸邪見　　　　
　　　　諸佛所行處　是名無我法
略説我義竟
聞者今當説問曰聞者云何聞用耳根
聞耶用耳識聞用意識聞耶若耳根聞
耳根無覺知故不應聞若耳識聞耳識一
念故不能分別不應聞若意識聞意識
亦不能聞何以故先五識識五塵然後意
識識意識不能識現在五塵唯識過去未
來五塵若意識能識現在五塵者盲聾人亦
應識聲色何以故意識不破故答曰非耳
根能聞聲亦非耳識亦非意識能聞聲
事從多因縁和合故得聞聲不得言
一法能聞聲何以故耳根無覺故不應聞
聲識無色無對無處故亦不應聞聲聲無
覺亦無根故不能知聲爾時耳根不破聲
至可聞處意欲聞情塵意和合故耳識
生隨耳識即生意識能分別種種因縁得
聞聲以是故不應作是難誰聞聲佛
法中亦無有一法能作能見能知如説偈
　　　　有業亦有果　無作業果者　　　　
　　　　此第一甚深　是法佛能見　　　　
　　　　雖空亦不斷　相續亦不常　　　　
　　　　罪福亦不失　如是法佛説
略説聞竟
一者今當説問曰佛法中數時等法實無
陰入持所不攝故何以言一時答曰隨
世俗故有一時無有咎若畫泥木等作
天像念天故禮拜無咎説一時亦如是
雖實無一時隨俗説一時無咎問曰不
應無一時佛自説言一人出世間多人
得樂是者何人佛世尊也亦如説偈










　　　　我行無師保　志一無等侶　　　　
　　　　積一行得佛　自然通聖道
如是等佛處處説一應當有一復次一法
和合故物名爲一若實無一法何以故一
物中一心生非二非三二物中二心生非一
非三三物中三心生非二非一若實無諸
數一物中應二心生二物中應一心生如
是等三四五六皆爾以是故定知一物中
有一法是法和合故一物中一心生答曰
若一與物一若一與物異二倶有過問曰
若一有何過答曰若一瓶是一義如因提
梨釋迦亦是一義若爾者在在有一者
應皆是瓶譬如在在有因提梨亦處處
有釋迦今衣等諸物皆應是瓶一瓶一故如
是處處一皆應是瓶如瓶衣等悉是一物
無有分別復次一是數法瓶亦應是數法
瓶體有五法一亦應有五法瓶有色有對
一亦應有色有對若在在一不名爲瓶今
不應瓶一一若説一不攝瓶若説瓶
亦不攝一瓶一不異故又復欲説一
應説瓶欲説瓶應説一如是則錯亂
問曰一中過如是異中有何咎答曰若一
與瓶異瓶則非一若瓶與一異一則非
瓶若瓶與一合瓶名一者今一與瓶合何
以不名一爲瓶是故不得言瓶異一
問雖一數合故瓶爲一然一不作瓶答
曰諸數初一一與瓶異以是故瓶不作一
一無故多亦無何以故先一後多故如是異
中一亦不可得以是故二門中求一法不
可得不可得故云何陰持入攝但佛弟
子隨俗語言名爲一心實不著知數法名
字有以是故佛法中言一人一師一時
不墮邪見咎略説一竟
時者今當説問曰天竺説時名有二種
一名迦羅二名三摩耶佛何以不言迦羅
而言三摩耶答曰若言迦羅倶亦有疑
問曰輕易説故應言迦羅迦羅二字三摩
耶三字重語難故答曰除邪見故説三摩
耶不言迦羅復次有人言一切天地好醜
皆以時爲因如時經中偈説
　　　　時來衆生熟　時至則催促　　　　
　　　　時能覺悟人　是故時爲因　　　　
　　　　世界如車輪　時變如轉輪　　　　
　　　　人亦如車輪　或上而或下
更有人言雖天地好醜一切物非時所作
然時是不變因是實有時法細故不可見
不可知以華果等果故可知有時往
年今年久近遲疾見此相雖不見時可知
有時何以故見果知有因故以是故有
時法時法不壞故常答曰如泥丸是現在
時土塵是過去時瓶是未來時時相常故
過去時不作未來時汝經書法時是一物
以是故過去世不作未來世亦不作現
在世雜過故過去世中亦無未來世以
是故無未來世現在世亦如是
問曰汝受過去土塵時若有過去時必應
有未來時以是故實有時法答曰汝不
聞我先説未來世瓶過去世土塵未來
世不作過去世墮未來世相中是未
來世相時云何名過去時以是故過去時
亦無
問曰何以無時必應有時現在有現在
相過去有過去相未來有未來相答曰若
令一切三世時有自相應盡是現在世
無過去未來時若今有未來不名未來
應當名現在以是故是語不然
問曰過去時未來時非現在相中行過去
時過去世中行未來世未來時中行以
是故各各法相有時答曰若過去復過去
則破過去相若過去不過去則無過去相
何以故自相捨故未來世亦如是以是
故時法無實云何能生天地好醜及華果
等諸物如是等種種除邪見故不説
迦羅時説三摩耶見陰界入生滅假名
爲時無別時所謂方時離合一異長短等
名字出凡人心著謂是實有法以是故










除棄世界名字語言法
問曰若無時云何聽時食遮非時食是
戒答曰我先已説世界名字法有時非實
法汝不應難亦是毘尼中結戒法是世界
中實非第一實法相吾我法相實不可得
故亦爲衆人瞋呵故亦欲護佛法使久
存定弟子禮法故諸三界世尊結諸戒是
中不應求有何實有何名字等何者相應
何者不相應何者是法如是相何者是法不
如是相以是故是事不應難
問曰若非時食時藥時衣皆是柯邏何以
不説三摩耶答曰此毘尼中説白衣不
得聞外道何由得聞而生邪見餘經通
皆得聞是故説三摩耶令其不生邪
見三摩耶詭名時亦是假名稱又佛法
中多説三摩耶少説柯邏少故不應難
如是我聞一時五語各各義略説竟
大智度論卷第一

大智度初品總説如是我聞釋論
第三卷第
二
　　龍樹菩薩造
　　後秦龜茲國三藏法師鳩摩羅什
奉　　　　　　　　　　詔譯
如是我聞一時今當總説問曰若諸佛一
切智人自然無師不隨他教不受他法不
用他道不從他聞而説法何以言如是
我聞答曰如汝所言佛一切智人自然無
師不應從他聞法而説佛法非但佛口説
者是一切世間眞實善語微妙好語皆出
佛法中如佛毘尼中説何者是佛法佛法
有五種人説一者佛自口説二者佛弟子
説三者仙人説四者諸天説五者化人説復
次如釋提桓因得道經佛告憍尸迦世間
眞實善語微妙好語皆出我法中如讃佛
偈中説
　　　　諸世善語　皆出佛法　善説無失　　　　
　　　　無過佛語　餘處雖有　善無過語　　　　
　　　　一切皆是　佛法之餘　諸外道中　　　　
　　　　設有好語　如虫食木　偶得成字　　　　
　　　　初中下法　自共相破　如鐵出金　　　　
　　　　誰當信者　如伊蘭中　牛頭栴檀　　　　
　　　　如苦種中　甘善美果　設能信者　　　　
　　　　是人則信　外經書中　自出好語　　　　
　　　　諸好實語　皆從佛出　如栴檀香　　　　
　　　　出摩梨山　除摩梨山　無出栴檀　　　　
　　　　如是除佛　無出實語
復次如是我聞是阿難等佛大弟子輩説
入佛法相故名爲佛法如佛般涅槃時於
倶夷那竭國薩羅雙樹間北首臥將入涅
槃爾時阿難親屬愛未除未離欲故心沒
憂海不能自出爾時長老阿泥盧豆語阿
難汝守佛法藏人不應如凡人自沒憂
海一切有爲法是無常相汝莫愁憂又佛
手付汝法汝今愁悶失所受事汝當問佛
佛般涅槃後我曹云何行道誰當作師惡
口車匿云何共住佛經初作何等語如是
種種未來事應問佛阿難聞是事悶心小
醒得念道力助於佛末後臥床邊以此事
問佛佛告阿難若今現前若我過去後
自依止法依止不餘依止云何比丘自依止
法依止不餘依止於是比丘内觀身
常當一心智慧勤修精進除世間貪憂
外身内外身觀亦如是受心法念處亦復如
是是名比丘自依止法依止不餘依止從
今日解脱戒經即是大師如解脱戒經説
身業口業應如是行車匿比丘我涅槃後如
梵法治若心濡伏者應教刪陀迦旃延
經即可得道復次我三阿僧祇劫所集
法寶藏是藏初應作是説如是我聞一
時佛在某方某國土某處樹林中何以
故過去諸佛經初皆稱是語未來諸佛經












初亦稱是語現在諸佛末後般涅槃時亦教
稱是語今我般涅槃後經初亦應稱如是
我聞一時是故當知是佛所教非佛自言如
是我聞佛一切智人自然無師故不應言我
聞若佛自説如是我聞有所不知者可有
此難阿難問佛佛教是語是弟子所言如
是我聞無有咎復次欲令佛法久住世間
故長老摩訶迦葉等諸阿羅漢問阿難佛初
何處説法説何等法阿難答如是我聞一時
佛在波羅捺國仙人鹿林中爲五比丘説
是苦聖諦我本不從他聞法中正憶念得眼
智明覺是經是中應廣説如集法經中
廣説佛入涅槃時地六種動諸河反流疾
風暴發黒雲四起惡雷掣電雹雨驟墮處處
星流師子惡獸哮吼喚呼諸天世人皆大號
咷諸天人等皆發是言佛取涅槃一何疾
哉世間眼滅當是時間一切草木藥樹華
葉一時剖裂諸須彌山王盡皆傾搖海水波
揚地大震動山崖崩落諸樹摧折四面煙起
甚大可畏陂池江河盡皆嬈濁彗星晝出
諸人啼哭諸天憂愁諸天女等郁伊哽咽涕
涙交流諸學人等默然不樂諸無學人念
有爲諸法一切無常如是天人夜叉羅刹犍
闥婆甄陀羅摩睺羅伽及諸龍等皆大憂愁
諸阿羅漢度老病死海心念言
　　　　已渡凡夫恩愛河　老病死券已裂破　　　　
　　　　見身篋中四大蛇　今入無餘滅涅槃
諸大阿羅漢各各隨意於諸山林流泉谿谷
處處捨身而般涅槃更有諸阿羅漢於虚
空中飛騰而去譬如鴈王現種種神力令
衆人心信清淨然後般涅槃六欲天乃至遍
淨天等見諸阿羅漢皆取滅度各心念言
佛日既沒種種禪定解脱智慧弟子光亦滅
是諸衆生有種種婬怒癡病是法藥師輩今
疾滅度誰當治者無量智慧大海中生弟子
蓮華今已乾枯法樹摧折法雲散滅大智象
王既逝象子亦隨去法商人過去從誰求法
寶如偈説
　　　　佛已永寂入涅槃　諸滅結衆亦過去　　　　
　　　　世界如是空無智　癡冥遂増智燈滅
爾時諸天禮摩訶迦葉足説偈言
　　　　耆年欲恚慢已除　其形譬如紫金柱　　　　
　　　　上下端嚴妙無比　目明清淨如蓮華
如是讃已白大迦葉言大徳迦葉仁者知
不法船欲破法城欲頽法海欲竭法幢
欲倒法燈欲滅説法人欲去行道人漸少
惡人力轉盛當以大慈建立佛法
爾時大迦葉心如大海澄靜不動良久而答
汝等善説實如所言世間不久無智盲冥
於是大迦葉默然受請爾時諸天禮大迦葉
足忽然不現各自還去是時大迦葉思惟
我今云何使是三阿僧祇劫難得佛法而得
久住如是思惟竟我知是法可使久住應
當結集修妬路阿毘曇毘尼作三法藏如
是佛法可得久住未來世人可得受行所
以者何佛世世勤苦慈愍衆生故學得是
法爲人演説我曹亦應承用佛教宣揚開
化是時大迦葉作是語竟住須彌山頂
撾銅揵稚説此偈言
　　　　佛諸弟子　若念於佛　當報佛恩　　　　
　　　　莫入涅槃
是揵稚音大迦葉語聲遍至三千大千世界
皆悉聞知諸有弟子得神力者皆來集會
大迦葉所爾時大迦葉告諸會者佛法欲滅
佛從三阿僧祇劫種種勤苦慈愍衆生學
得是法佛般涅槃已諸弟子知法持法誦法
者皆亦隨佛滅度法今欲滅未來衆生甚可
憐愍失智慧眼愚癡盲冥佛大慈悲愍傷
衆生我曹應當承用佛教須待結集經藏
竟隨意滅度諸來衆會皆受教住爾時大
迦葉選得千人除善阿難盡皆阿羅漢得
六神通得共解脱無礙解脱悉得三明禪
定自在能逆順行諸三昧皆悉無礙誦讀三
藏知内外經書諸外道家十八種大經盡亦
讀知皆能論議降伏異學問曰是時有如
是等無數阿羅漢何以故正選取千人
不多取耶答曰頻婆娑羅王得道八萬四
千官屬亦各得道是時王教勅宮中常設
飯食供養千人阿闍貰王不斷是法爾
時大迦葉思惟言若我等常乞食者當有外
道強來難問廢闕法事今王舍城常設飯
食供給千人是中可住結集經藏以是故
選取千人不得多取是時大迦葉與千



人倶到王舍城耆闍崛山中告語阿闍世
王給我等食日日送來今我曹等結集
經藏不得他行是中夏安居三月初十五日
説戒時集和合僧大迦葉入禪定以天眼
觀今是衆中誰有煩惱未盡應逐出者唯
有阿難一人不盡餘九百九十九人諸漏
已盡清淨無垢大迦葉從禪定起衆中手
牽阿難出言今清淨衆中結集經藏汝結
未盡不應住此是時阿難慚恥悲泣而自
念言我二十五年隨侍世尊供給左右未
曾得如是苦惱佛實大徳慈悲含忍念已白
大迦葉言我能有力久可得道但諸佛法
阿羅漢者不得供給左右使令以是故我
留殘結不盡斷耳大迦葉言汝更有罪佛
意不欲聽女人出家汝慇懃勸請佛聽
爲道以是故佛之正法五百歳而衰微是
汝突吉羅罪阿難言我憐愍瞿曇彌又三
世諸佛法皆有四部衆我釋迦文佛云何獨
無大迦葉復言佛欲涅槃時近倶夷那
竭城脊痛四疊漚多羅僧敷臥語汝言
我須水汝不供給是汝突吉羅罪阿難答
言是時五百乘車截流而渡令水渾濁以
是故不取大迦葉復言正使水濁佛有大
神力能令大海濁水清淨汝何以不與
是汝之罪汝去作突吉羅懺悔大迦葉
復言佛問汝若有人四神足好修可住壽
一劫若減一劫佛四神足好修欲住壽一劫
若減一劫汝默然不答問汝至三汝故默
然汝若答佛佛四神足好修應住一劫若
減一劫由汝故令佛世尊早入涅槃是汝
突吉羅罪阿難言魔蔽我心是故無言我
非惡心而不答佛大迦葉復言汝與佛疊
僧伽梨衣以足蹈上是汝突吉羅罪阿
難言爾時有大風起無人助我捉衣時風
吹來墮我脚下非不恭敬故蹈佛衣大迦
葉復言佛陰藏相般涅槃後以示女人是
何可恥是汝突吉羅罪阿難言爾時我思
惟若諸女人見佛陰藏相者便自羞恥女
人形欲得男子身修行佛相種福徳根
以是故我示女人不爲無恥而故破戒
大迦葉言汝有六種突吉羅罪盡應僧中
悔過阿難言諾隨長老大迦葉及僧所教
是時阿難長跪合手偏袒右肩脱革屣六
種突吉羅罪懺悔大迦葉於僧中手牽阿
難出語阿難言斷汝漏盡然後來入殘結
未盡汝勿來也如是語竟便自閉門爾時
諸阿羅漢議言誰能結集毘尼法藏者
長老阿泥盧豆言舍利弗是第二佛有好
弟子字憍梵波提秦言
牛齝柔軟和雅常處
閑居住心寂燕能知毘尼法藏今在天
上尸利沙樹園中住遣使請來大迦葉語
下坐比丘汝次應僧使下坐比丘言僧有
何使大迦葉言僧使汝至天上尸利沙樹
園中憍梵波提阿羅漢住處是比丘歡喜
踊躍受僧勅命白大迦葉言我到憍梵
波提阿羅漢所陳説何事大迦葉言到已
語憍梵鉢提大迦葉等漏盡阿羅漢皆會
閻浮提僧有大法事汝可疾來是下坐比
丘頭面禮僧右繞三匝如金翅鳥飛騰虚
空往到憍梵波提所頭面作禮語憍梵
波提言軟善大徳少欲知足常在禪定大
迦葉問訊有語今僧有大法事可疾下
來觀衆寶聚是時憍梵波提心覺生疑
語是比丘言僧將無鬪諍事喚我來耶
無有破僧者不佛日滅度耶是比丘言實
如所言大師佛已滅度憍梵波提言佛滅
度大疾世間眼滅能逐佛轉法輪將我
和上舍利弗今在何所答曰先入涅槃憍
梵波提言大師法將各自別離當可奈何
摩訶目伽連今在何所是比丘言是亦滅度
憍梵波提言佛法欲散大人過去衆生可
愍問長老阿難今何所作是比丘言長
老阿難佛滅度後憂愁啼哭迷悶不能自
喩憍梵波提言阿難懊惱由有愛結別
離生苦羅睺羅復云何答言羅睺羅得阿
羅漢故無憂無愁但觀諸法無常相憍梵
波提言難斷愛已斷無憂愁憍梵波提言
我失離欲大師於是尸利沙樹園中住
亦何所爲我和上大師皆已滅度我今不
能復下閻浮提住此般涅槃説是言已






入禪定中踊在虚空身放光明又出水火
手摩日月現種種神變自心出火燒身身
中出水四道流下至大迦葉所水中有聲
説此偈言
　　　　憍梵鉢提稽首禮　妙衆第一大徳僧　　　　
　　　　聞佛滅度我隨去　如大象去象子隨
爾時下坐比丘持衣鉢還僧是時中間阿
難思惟諸法求盡殘漏其夜坐禪經行慇
懃求道是阿難智慧多定力少是故不即
得道定智等者乃可速得後夜欲過疲極
偃息却臥就枕頭未至枕廓然得悟如電
光出闇者見道阿難如是入金剛定破一
切諸煩惱山得三明六神通共解脱作大
力阿羅漢即夜到僧堂門敲門而喚大迦
葉問言敲門者誰答言我是阿難大迦葉
言汝何以來阿難言我今夜得盡諸漏大
迦葉言不與汝開門汝從門鑰孔中來
阿難答言可爾即以神力從門鑰孔中
入禮拜僧足懺悔大迦葉莫復見責大迦
葉手摩阿難頭言我故爲汝使汝得道汝
無嫌恨我亦如是以汝自證譬如手畫虚
空無所染著阿羅漢心亦如是一切法中得
無所著復汝本坐是時僧復議言憍梵
波提已取滅度更有誰能結集法藏長
老阿泥盧豆言是長老阿難於佛弟子常
侍近佛聞經能持佛常歎譽是阿難能結
集經藏是時長老大迦葉摩阿難頭言佛囑
累汝令持法藏汝應報佛恩佛在何處
最初説法佛諸大弟子能守護法藏者皆以
滅度唯汝一人在汝今應隨佛心憐愍衆
生故集佛法藏是時阿難禮僧已坐師子
床時大迦葉説此偈言
　　　　佛聖師子王　阿難是佛子　　　　
　　　　師子座處坐　觀衆無有佛　　　　
　　　　如是大徳衆　無佛失威神　　　　
　　　　如空無月時　有宿而不嚴　　　　
　　　　汝大智人説　汝佛子當演　　　　
　　　　何處佛初説　今汝當布現
是時長老阿難一心合手向佛涅槃方如
是説言
　　　　佛初説法時　爾時我不見　　　　
　　　　如是展轉聞　佛在波羅柰　　　　
　　　　佛爲五比丘　初開甘露門　　　　
　　　　説四眞諦法　苦集滅道諦　　　　
　　　　阿若憍陳如　最初得見道　　　　
　　　　八萬諸天衆　皆亦入道迹
是千阿羅漢聞是語已上昇虚空高七多
羅樹皆言咄無常力大如我等眼見佛説
法今乃言我聞便説偈言
　　　　我見佛身相　猶如紫金山　　　　
　　　　妙相衆徳滅　唯有名獨存　　　　
　　　　是故當方便　求出於三界　　　　
　　　　勤集諸善根　涅槃最爲樂
爾時長老阿泥盧豆説偈言
　　　　咄世間無常　如水月芭蕉　　　　
　　　　功徳滿三界　無常風所壞
爾時大迦葉復説此偈
　　　　無常力甚大　愚智貧富貴　　　　
　　　　得道及未得　一切無能免　　　　
　　　　非巧言妙寶　非欺誑力諍　　　　
　　　　如火燒萬物　無常相法爾
大迦葉語阿難從轉法輪經至大般涅槃
集作四阿含増一阿含中阿含長阿含相應
阿含是名修妬路法藏諸阿羅漢更問誰
能明了集毘尼法藏皆言長老憂婆離於
五百阿羅漢中持律第一我等今請即請言
起就師子座處坐説佛在何處初説毘
尼結戒憂婆離受僧教師子座處坐説
如是我聞一時佛在毘舍離爾時須提那
迦蘭陀長者子初作婬欲以是因縁故結
初大罪二百五十戒義作三部七法八法比
丘尼毘尼増一憂婆利問雜部善部如是
等八十部作毘尼藏諸阿羅漢復更思惟
誰能明了集阿毘曇藏念言長老阿難於五
百阿羅漢中解修妬路義第一我等今
請即請言起就師子座處坐佛在何處
初説阿毘曇阿難受僧教師子座處坐
説如是我聞一時佛在舍婆提城爾時佛
告諸比丘諸有五怖五罪五怨不除不滅
是因縁故此生中身心受無量苦復後世墮
惡道中諸有無此五怖五罪五怨是因縁故
於今生種種身心受樂後世生天上樂處
何等五怖應遠一者殺二者盜三者邪婬四
者妄語五者飮酒如是等名阿毘曇藏三


法藏集竟諸天鬼神諸龍天女種種供養
雨天華香幡蓋天衣供養法故於是説
偈
　　　　憐愍世界故　集結三藏法　　　　
　　　　十力一切智　説智無明燈
問曰八犍度阿毘曇六分阿毘曇等從何處
出答曰佛在世時法無違錯佛滅度後初
集法時亦如佛在後百年阿輸迦王作
般闍于瑟大會諸大法師論議異故有別
部名字從是以來展轉至姓迦旃延婆
羅門道人智慧利根盡讀三藏内外經書欲
解佛語故作發智經八犍度初品是世
間第一法後諸弟子等爲後人不能盡解
八犍度故作鞞婆娑有人言六分阿毘曇
中第三分八品之名分別世處分此是樓
炭經作
六分中
第三分是目犍連作六分中初分八品四品
是婆須蜜菩薩作四品是罽賓阿羅漢作餘
五分諸論議師所作有人言佛在時舍利弗
解佛語故作阿毘曇後犢子道人等讀誦乃
至今名爲舍利弗阿毘曇摩訶迦旃延佛在
時解佛語作昆勒昆勒秦
言篋藏乃至今行於
南天竺皆是廣解佛語故如説五戒幾
有色幾無色幾可見幾不可見幾有對幾無
對幾有漏幾無漏幾有爲幾無爲幾有報幾
無報幾有善幾不善幾有記幾無記如
是等是名阿毘曇復次七使欲染使瞋恚
使有愛使憍慢使無明使見使疑使是七使
幾欲界繋幾色界繋幾無色界繋幾見諦斷
幾思惟斷幾見苦斷幾見集斷幾見盡斷
幾見道斷幾遍使幾不遍使十智法智比智
世智他心智苦智集智滅智道智盡智無生
智是十智幾有漏幾無漏幾有爲幾無爲
幾有漏縁幾無漏縁幾有爲縁幾無爲縁幾
欲界縁幾色界縁幾無色界縁幾不繋縁幾
無礙道中修幾解脱道中修四果得時幾得
幾失如是等分別一切法亦名阿毘曇爲
阿毘曇三種一者阿毘曇身及義略説三
十二萬言二者六分略説三十六萬言三
者昆勒略説三十二萬言昆勒廣比諸事
以類相從非阿毘曇略説如是我聞一
時總義竟
　　大智度初品中婆伽婆釋論第四
經婆伽婆論今當説釋曰云何名
婆伽婆婆伽婆者婆伽言徳婆言有
是名有徳復次婆伽名分別婆名巧巧
分別諸法總相別相故名婆伽婆復次
婆伽名名聲婆名有是名有名聲無
有得名聲如佛者轉輪聖王釋梵護世者
無有及佛何況諸餘凡庶所以者何轉輪
聖王與結相應佛已離結轉輪聖王沒在
生老病死泥中佛已得渡轉輪聖王爲恩
愛奴僕佛已永離轉輪聖王處在世間曠野
災患佛已得離轉輪聖王處在無明闇
中佛處第一明中轉輪聖王若極多領四天
下佛領無量諸世界轉輪聖王財自在佛
心自在轉輪聖王貪求天樂佛乃至有頂
樂亦不貪著轉輪聖王從他求樂佛内心
自樂以是因縁佛勝轉輪聖王諸餘釋梵
護世者亦復如是但於轉輪聖王小勝復
次婆伽名破婆名能是人能破婬怒癡
故稱爲婆伽婆問曰如阿羅漢辟支佛亦
破婬怒癡與佛何異答曰阿羅漢辟支佛
雖破三毒氣分不盡譬如香在器中香
雖出餘氣故在又如草木薪火燒煙出炭
灰不盡火力薄故佛三毒永盡無餘譬如
劫盡火燒須彌山一切地都盡無煙無炭
如舍利弗瞋恚氣殘難陀婬欲氣殘必
陵伽婆磋慢氣殘譬如人被鎖初脱時
行猶不便時佛從禪起經行羅睺羅從佛
經行佛問羅睺羅何以羸痩羅睺羅説偈
答佛
　　　　若人食油則得力　若食酥者得好色　　　　
　　　　食麻滓菜無色力　大徳世尊自當知
佛問羅睺羅是衆中誰爲上座羅睺羅答
和上舍利弗佛言舍利弗食不淨食爾時
舍利弗轉聞是語即時吐食自作誓言










從今日不復受人請是時波斯匿王長者
須達多等來詣舍利弗所語舍利弗佛不
以無事而受人請大徳舍利弗復不受請
我等白衣云何當得大信清淨舍利弗言我
大師佛言舍利弗食不淨食今不得受
人請於是波斯匿等至佛所白佛言佛
不常受人請舍利弗復不受請我等云何
心得大信願佛勅舍利弗還受人請佛言
此人心堅不可移轉佛爾時引本生因縁
昔有一國王爲毒蛇所囓王時欲死呼
諸良醫令治蛇毒時諸醫言還令蛇嗽
毒氣乃盡是時諸醫各設呪術所囓王蛇
即來王所諸醫積薪燃火勅蛇還嗽汝
毒若不爾者當入此火毒蛇思惟我既吐
毒云何還嗽此事劇死思惟心定即時入
火爾時毒蛇舍利弗是世世心堅不可動
也復次長老必陵伽婆蹉常患眼痛是人
乞食常渡恒水到恒水邊彈指言小婢住
莫流水即兩斷得過乞食是恒神到佛所
白佛佛弟子必陵伽婆蹉常罵我言小
婢住莫流水佛告必陵伽婆蹉懺謝
恒神必陵伽婆蹉即時合手語恒神言
小婢莫瞋今懺謝汝是時大衆笑之云何
懺謝而復罵耶佛語恒神汝見畢陵伽婆
蹉合手懺謝不懺謝無慢而有此言當
知非惡此人五百世來常生婆羅門家常
自憍貴輕賤餘人本來所習口言而已心無
憍也如是諸阿羅漢雖斷結使猶有殘
氣如諸佛世尊若人以刀割一臂若人
以栴檀香泥一臂如左右眼心無憎愛是
以永無殘氣栴闍婆羅門女木杅謗佛
於大衆中言汝使我有娠何以不憂與
我衣食爲爾無羞誑惑餘人是時五百婆
羅門師等皆擧手唱言是是我曹知此事
是時佛無異色亦無慚色此事即時彰露地
爲大動諸天供養散衆名華讃歎佛徳佛
無喜色復次佛食馬麥亦無憂慼天王
獻食百味具足不以爲悦一心無二如是
等種種飮食衣被臥具讃呵輕敬等種種事
中心無異也譬如眞金燒鍛打磨都無増
損以是故阿羅漢雖斷結得道猶有殘
氣不得稱婆伽婆問曰婆伽婆正有此
一名更有餘名答曰佛功徳無量名號亦
無量此名取其大者以人多識故復有
異名名多陀阿伽陀等云何名多陀阿伽
陀如法相解如法相説如諸佛安隱道
來佛亦如是來更不去後有中是故名
多陀阿伽陀復名阿羅呵云何名阿羅
呵阿羅名賊呵名殺是名殺賊如偈
説
　　　　佛以忍爲鎧　精進爲剛甲　　　　
　　　　持戒爲大馬　禪定爲良弓　　　　
　　　　智慧爲好箭　外破魔王軍　　　　
　　　　内滅煩惱賊　是名阿羅呵
復次阿名不羅呵名生是名不生佛心種
子後世田中不生無明糠脱故復次阿羅
呵名應受供養佛諸結使除盡得一切智慧
故應受一切天地衆生供養以是故佛名
阿羅呵復名三藐三佛陀云何名三藐三
佛陀三藐名正三名遍佛名知是名正
遍知一切法問曰云何正遍知答曰
　　　　知苦如苦相　知集如集相　　　　
　　　　知滅如滅相　知道如道相
是名三藐三佛陀復次知一切諸法實不
壞相不増不減云何名不壞相心行處滅言
語道斷過諸法如涅槃相不動以是故
名三藐三佛陀復次一切十方諸世界名
號六道所攝衆生名號衆生先世因縁未來
世生處一切十方衆生心相諸結使諸善根
諸出要如是等一切諸法悉知是名三藐
三佛陀復名鞞侈遮羅那三般那秦言
明行具足云何名明行具足宿命天眼漏
盡名爲三明問曰神通明有何等異答曰
直知過去宿命事是名通知過去因縁行
業是名明直知死此生彼是名通知行
因縁際會不失是名明直盡結使不知更
生不生是名通若知漏盡更不復生是名
明是三明大阿羅漢大辟支佛所得問曰
若爾者與佛有何等異答曰彼雖得三明
明不滿足佛悉滿足是爲異問曰云何不
滿云何滿答曰諸阿羅漢辟支佛宿命
智知自身及他人亦不能遍有阿羅漢知
一世或二世三世十百千萬劫乃至八萬劫



過是以往不能復知是故不滿天眼明
未來世亦如是佛一念中生住滅時諸結使
分生時如是住時如是滅時如是苦法忍
苦法智中所斷結使悉覺了知如是結使解
脱得爾所有爲法解脱得爾所無爲法解脱
乃至道比忍見諦道十五心中諸聲聞辟支
佛所不覺知時少疾故如是知過去衆
生因縁漏盡未來現在亦如是是故名佛
明行具足行名身口業唯佛身口業具足
餘皆有失是名明行具足復名修伽陀
修秦言好伽陀或言去或言説是名好去
好説好去者於種種諸深三摩提無量
諸大智慧中去如偈説
　　　　佛一切智爲大車　八正道行入涅槃
是名好去好説者如諸法實相説不著法
愛説觀弟子智慧力是人正使一切方便
神通智力化之亦無如之何是人可度是
疾是遲是人應是處度是人應説布施或
説戒或説涅槃是人應説五衆十二因縁
四諦等諸法能入道如是等種種知弟子
智力而爲説法是名好説復名路迦憊
路迦秦言世憊名知是名知世間問曰
云何知世間答曰知二種世間一衆生
二非衆生及如實相知世間世間因知世
間滅出世間道復次知世間非如世俗
知亦非外道知知世間無常故苦苦故無
我復次知世間相非有常非無常非有
邊非無邊非去非不去如是相亦不著
清淨常不壞相如虚空是名知世間復名
阿耨多羅秦言無上云何無上涅槃法無
上佛自知是涅槃不從他聞亦將導衆生
令至涅槃如諸法中涅槃無上衆生中佛
亦無上復次持戒禪定智慧教化衆生一切
無有與等者何況能過故言無上復次阿
名無耨多羅名答一切外道法可答可破
非實非清淨故佛法不可答不可破出
一切語言道亦實清淨故以是故名無答
復名富樓沙曇藐婆羅提富樓沙秦言丈
夫曇藐言可化婆羅提言調御師是名可
化丈夫調御師佛以大慈大悲大智故有
時軟美語有時苦切語有時雜語以此調
御令不失道如偈説
　　　　佛法爲車弟子馬　實法寶主佛調御　　　　
　　　　若馬出道失正轍　如是當治令調伏　　　　
　　　　若小不調輕法治　好善成立爲上道　　　　
　　　　若不可治便棄捨　以是調御爲無上
復次調御師有五種初父母兄姊親里中
官法下師法今世三種法治後世閻羅王治
佛以今世樂後世樂及涅槃樂利益故名
師上四種法治人不久畢壞不能常實
成就佛成人以三種道常隨道不失如
火自相不捨乃至滅佛令人得善法亦如
是至死不捨以是故佛名可化丈夫調御
師問曰女人佛亦化令得道何以獨言丈
夫答曰男尊女卑故女從男故男爲事業
主故復次女人有五礙不得作轉輪王釋
天王魔天王梵天王佛以是故不説復次
若言佛爲女人調御師爲不尊重若説
丈夫一切都攝譬如王來不應獨來必有
侍從如是説丈夫二根無根及女盡攝以
是故説丈夫用是因縁故佛名可化丈
夫調御師復名舍多提婆魔㝹舍喃舍多
秦言教師提婆言天魔㝹舍喃言人是名
天人教師云何名天人教師佛示導是應作
是不應作是善是不善是人隨教行不捨
道法得煩惱解脱報是名天人師問曰佛
能度龍鬼神等墮餘道中生者何以獨言
天人師答曰度餘道中生者少度天人中
生者多如白色人雖有黒黶子不名黒
人黒少故復次人中結使薄厭心易得天
中智慧利以是故二處易得道餘道
中不爾復次言天則攝一切天言人則攝
一切地上生者何以故天上則天大地上
則人大是故説天則天上盡攝説人則地上
盡攝復次人中得受戒律儀見諦道思惟道
及諸道果或有人言餘道中不得或有人
言多少得天人中易得多得以是故佛
爲天人師復次人中行樂因多天中樂報








多善法是樂因樂是善法報餘道中善
因報少以是故佛爲天人師復名佛陀
秦言
知者知何等法知過去未來現在衆生數
非衆生數有常無常等一切諸法菩提樹下
了了覺知故名爲佛陀問曰餘人亦知一
切諸法如摩醯首羅天秦言大
自在八臂三眼
騎白牛如韋紐天秦言
遍悶四臂捉貝持輪
騎金翅鳥如鳩摩羅天秦言
童子是天擎雞持
鈴捉赤幡騎孔雀皆是諸天大將如是
等諸天各各言大皆稱一切智有人作弟
子學其經書亦受其法言是一切智答曰
此不應一切智何以故瞋恚憍慢心著故
如偈説
　　　　若彩畫像及泥像　聞經中天及讃天　　　　
　　　　如是四種諸天等　各各手執諸兵杖　　　　
　　　　若力不如畏怖他　若心不善恐怖他　　　　
　　　　此天定必若怖他　若少力故畏怖他　　　　
　　　　是天一切常怖畏　不能除却諸衰苦　　　　
　　　　有人奉事恭敬者　現世不免沒憂海　　　　
　　　　有人不敬不供養　現世不妨受富樂　　　　
　　　　當知虚誑無實事　是故智人不屬天　　　　
　　　　若世間中諸衆生　業因縁故如循環　　　　
　　　　福徳縁故生天上　雜業因縁故人中　　　　
　　　　世間行業屬因縁　是故智者不依天
復次是三天愛之則欲令得一切願惡
之則欲令七世滅佛不爾菩薩時若怨
家賊來欲殺尚自以身肉頭目髓腦而供
養之何況得佛不惜身時以是故獨佛
應當受佛名號應當歸命佛以佛爲師
不應事天復次佛有二事一者大功徳神
通力二者第一淨心諸結使滅諸天雖有
福徳神力諸結使不滅故心不清淨心
不清淨故神力亦少聲聞辟支佛雖結使滅
心清淨福徳薄故力勢少佛二法滿足故
稱勝一切人餘人不勝一切人婆伽婆
名有徳先已説復名阿婆磨秦言
無等復
名阿婆摩婆摩秦言無
等等復名路迦那他
秦言
世尊復名波羅伽秦言度
彼岸復名婆檀陀秦言
大徳
復名尸梨伽那秦言
厚徳如是等無量名號父
母名字悉達陀秦言
成利得道時知一切諸法
故是名爲佛應受諸天世人供養如是
等得名大徳厚徳如是種種隨徳立名問
曰汝愛刹利種淨飯王子字悉達多以
是故而大稱讃言一切智一切智人無也
答曰不爾汝惡邪故妬瞋佛作妄語實有
一切智人何以故佛一切衆生中身色顏貎
端正無比相徳明具勝一切人小人見
佛身相亦知是一切智人何況大人如放牛
譬喩經中説摩伽陀國王頻婆娑羅請佛三
月及五百弟子王須新乳酪酥供養佛及
比丘僧語諸放牛人來近處住日日送
新乳酪酥竟三月王憐愍此放牛人語言
汝往見佛還出放牛諸放牛人往詣佛所
於道中自共論言我等聞人説佛是一切
智人我等是下劣小人何能別知實有一
切智人諸婆羅門喜好酥酪故常來
往諸放牛人所作親厚放牛人由是聞
婆羅門種種經書名字故言四違陀經
中治病法鬪戰法星宿法祠天法歌舞論議
難問法如是等六十四種世間伎藝淨飯
王子廣學多聞若知此事不足爲難其從
生已來不放牛我等以放牛祕法問之若
能解者實是一切智人作是論已前入竹
園見佛光明照於林間進前覓佛見坐
樹下状似金山如酥投火其炎大明有
似融金散竹林間上紫金光色視之無
厭心大歡喜自相謂言
　　　　今此釋師子　一切智有無　　　　
　　　　見之無不喜　此事亦已足　　　　
　　　　光明第一照　顏貎甚貴重　　　　
　　　　身相威徳備　與佛名相稱　　　　
　　　　相相皆分明　威神亦滿足　　　　
　　　　福徳自纒絡　見者無不愛　　　　
　　　　圓光身處中　觀者無厭足　　　　
　　　　若有一切智　必有是功徳　　　　
　　　　一切諸彩畫　寶飾莊嚴像　　　　
　　　　欲比此妙身　不可以爲喩　　　　
　　　　能滿諸觀者　令得第一樂　　　　








　　　　見之發淨信　必是一切智
如是思惟已禮佛而坐問佛言放牛人有
幾法成就能令牛群番息有幾法不成
就令牛群不増不得安隱佛答言有十一
法放牛人能令牛群番息何等十一知色
知相知刮刷知覆瘡知作煙知好道知
牛所宜處知好度濟知安隱處知留乳
知養牛主若放牛人知此十一法能令
牛群番息比丘亦如是知十一法能増長
善法云何知色知黒白雜色比丘亦如是
知一切色皆是四大四大造云何知相知
牛吉不吉相與他群合因相則識比丘
亦如是見善業相知是智人見惡業相
知是愚人云何刮刷爲諸虫飮血則増
長諸瘡刮刷則除害比丘亦如是惡邪
覺觀虫飮善根血増長心瘡除則安隱云
何覆瘡若衣若草葉以防蚊虻惡刺比
丘亦如是念正觀法覆六情瘡不令
煩惱貪欲瞋恚惡虫刺蕀所傷云何知作煙
除諸蚊虻牛遙見煙則來趣向屋舍比
丘亦如是如所聞而説除諸結使蚊虻
以説法煙引衆生入於無我實相空舍中
云何知道知牛所行來去好惡道比丘亦
如是知八聖道能至涅槃離斷常惡道云
何知牛所宜處能令牛番息少病比丘亦
如是説佛法時得清淨法喜諸善根増盛
云何知濟知易入易度無波浪惡虫處
比丘亦如是能至多聞比丘所問法説法
者知前人心利鈍煩惱輕重令入好濟安
隱得度云何知安隱處知所住處無虎狼
師子惡虫毒獸比丘亦如是知四念處安
隱無煩惱惡魔毒獸比丘入此則安隱無患
云何留乳犢母愛念犢子故與乳以留殘
乳故犢母歡喜則犢子不竭牛主及放牛
人日日有益比丘亦如是居士白衣給施
衣食當知節量不令罄竭則檀越歡喜
信心不絶受者無乏云何知養牛主諸大
特牛能守牛群故應養護不令羸痩飮
以麻油飾以瓔珞標以鐵角摩刷讃譽稱
等比丘亦如是衆僧中有威徳大人護益
佛法摧伏外道能令八衆得種諸善根
隨其所宜恭敬供養等放牛人聞此語已
如是思惟我等所知不過三四事放牛
師輩遠不過五六事今聞此説歎未曾有
若知此事餘亦皆爾實是一切智人無復
疑也是經此中應廣説以是故知有一切
智人問曰世間不應有一切智人何以故
無見一切智人者答曰不爾不見有
二種不可以不見故便言無一者事實
有以因縁覆故不見譬如人姓族初及雪
山斤兩恒河邊沙數有而不可知二者實
無無故不見譬如第二頭第三手無因縁
覆而不見如是一切智人因縁覆故汝不
見非無一切智人何等是覆因縁未得四
信心著惡邪汝以是因縁覆故不見一
切智人問曰所知處無量故無一切智人
諸法無量無邊多人和合尚不能知何況一
人以是故無一切智人答曰如諸法無
量智慧亦無量無數無邊如函大蓋亦大
函小蓋亦小問曰佛自説佛法不説餘
經若藥方星宿算經世典如是等法若是
一切智人何以不説以是故知非一切智
人答曰雖知一切法用故説不用故不
説有人問故説不問故不説復次一切
法略説有三種一者有爲法二者無爲法
三者不可説法此已攝一切法問曰十四
難不答故知非一切智人何等十四難世
界及我常世界及我無常世界及我亦有常
亦無常世界及我亦非有常亦非無常世界
及我有邊無邊亦有邊亦無邊亦非有邊亦
非無邊死後有神去後世無神去後世亦
有神去亦無神去死後亦非有神去亦
非無神去後世是身是神身異神異若佛
一切智人此十四難何以不答答曰此事
無實故不答諸法有常無此理諸法斷
亦無此理以是故佛不答譬如人問搆牛
角得幾升乳是爲非問不應答復次世
界無窮如車輪無初無後復次答此無
利有失墮惡邪中佛知十四難常覆四諦
諸法實相如渡處有惡虫水不應將人






渡安隱無患處可示人令渡復次有人
言是事非一切智人不能解以人不能
知故佛不答
復次若人無言有有言無是名非一切智
人一切智人有言有無言無佛有不言無
無不言有但説諸法實相云何不名一切
智人譬如日不作高下亦不作平地等一
而照佛亦如是非令有作無非令無
作有常説實智慧光照諸法如一道人問佛
言大徳十二因縁佛作耶他作耶佛言我
不作十二因縁餘人亦不作有佛無佛生
因縁老死是法常定住佛能説是生因縁
老死乃至無明因縁諸行復次十四難中若
答有過罪若人問石女黄門兒長短好醜
何類此不應答以無兒故復次此十四難
是邪見非眞實佛常以眞實以是故
置不答復次置不答是爲答有四種答一
決了答如佛第一涅槃安隱二解義答三
反問答四置答此中佛以置答汝言無一
切智人有是言而無義是大妄語實有
一切智人何以故得十力故知處非處
故知因縁業報故知諸禪定解脱故知衆
生根善惡故知種種欲解故知種種世間
無量性故知一切至處道故先世行處
憶念知故天眼分明得故知一切漏盡故
淨不淨分明知故説一切世界中上法故
得甘露味故得中道故知一切法若有爲
若無爲實相故永離三界欲故如是種種
因縁故佛爲一切智人問曰有一切智人
何等人是答曰是第一大人三界尊名曰
佛如讃佛偈説
　　　　頂生轉輪王　如日月燈明　　　　
　　　　釋迦貴種族　淨飯王太子　　　　
　　　　生時動三千　須彌山海水　　　　
　　　　爲破老病死　哀愍故生世　　　　
　　　　生時行七歩　光明滿十方　　　　
　　　　四觀發大音　我生胎分盡　　　　
　　　　成佛説妙法　大音振法鼓　　　　
　　　　以此覺衆生　世間無明睡　　　　
　　　　如是等種種　希有事已現　　　　
　　　　諸天及世人　見之皆歡喜　　　　
　　　　佛相莊嚴身　大光滿月面　　　　
　　　　一切諸男女　視之無厭足　　　　
　　　　生身乳餔力　勝萬億香象　　　　
　　　　神足力無上　智慧力無量　　　　
　　　　佛身大光明　照曜佛身表　　　　
　　　　佛在光明中　如月在光裏　　　　
　　　　種種惡毀佛　佛亦無惡想　　　　
　　　　種種稱譽佛　佛亦無喜想　　　　
　　　　大慈視一切　怨親等無異　　　　
　　　　一切有識類　咸皆知此事　　　　
　　　　忍辱慈悲力　故能勝一切　　　　
　　　　爲度衆生故　世世受勤苦　　　　
　　　　其心常一定　爲衆作利益　　　　
　　　　智慧力有十　無畏力有四　　　　
　　　　不共有十八　無量功徳藏　　　　
　　　　如是等無數　希有功徳力　　　　
　　　　如師子無畏　破諸外道法　　　　
　　　　轉無上梵輪　度脱諸三界
是名爲婆伽婆婆伽婆義無量若廣説則
廢餘事以是故略説
大智度論卷第二

大智度初品中住王舍城釋論
第五卷第
三
　　龍樹菩薩造
　　後秦龜茲國三藏法師鳩摩羅什
奉　　　　　　　　　　詔譯
經住王舍城論今當説問曰何以不
直説般若波羅蜜法而説佛住王舍城答
曰説方時人令人心生信故云何名住四
種身儀坐臥行住是名住又以怖魔軍
衆自令弟子歡喜入種種諸禪定故在是
中住復次三種住天住梵住聖住六種欲
天住法是爲天住梵天等乃至非有想非無
想天住法是名梵住諸佛辟支佛阿羅漢住
法是名聖住於是三住法中住聖住法
憐愍衆生故住王舍城復次布施持戒






善心三事故名天住慈悲喜捨四無量心故
名梵住空無相無作是三三昧名聖住聖住
法佛於中住復次四種住天住梵住聖住
佛住三住如前説佛住者首楞嚴等諸佛
無量三昧十力四無所畏十八不共法一切智
等種種諸慧及八萬四千法藏度人門如是
等種種諸佛功徳是佛所住處佛於中住略
説住竟王舍城者問曰如舍婆提迦毘羅
婆波羅奈大城皆有諸王舍何以故獨名
此城爲王舍答曰有人言是摩伽陀國王
有子一頭兩面四臂時人以爲不祥王即
裂其身首棄之曠野羅刹女鬼名梨羅
還合其身而乳養之後大成人力能并兼
諸國王有天下取諸國王萬八千人置此
五山中以大力勢治閻浮提閻浮提人因
名此山爲王舍城復次有人言摩伽陀王
先所住城城中失火一燒一作如是至七
國人疲役王大憂怖集諸智人問其意故
有言宜應易處王即更求住處見此五
山周匝如城即作宮殿於中止住以是故
名王舍城復次往古世時此國有王名婆
藪心厭世法出家作仙人是時居家婆羅
門與諸出家仙人共論議居家婆羅門言
經書云天祀中應殺生噉肉諸出家仙人
言不應天祀中殺生噉肉共諍云云諸出
家婆羅門言此有大王出家作仙人汝等信
不諸居家婆羅門言信諸出家仙人言我以
此人爲證後日當問諸居家婆羅門即以
其夜先到婆藪仙人所種種問已語婆藪
仙人明日論議汝當助我如是明旦論時
諸出家仙人問婆藪仙人天祀中應殺生噉
肉不婆藪仙人言婆羅門法天祀中應殺
生噉肉諸出家仙人言於汝實心云何應
殺生噉肉不婆藪仙人言爲天祀故應殺
生噉肉此生在天祀中死故得生天上諸
出家仙人言汝大不是汝大妄語即唾之
言罪人滅去是時婆藪仙人尋陷入地沒
踝是初開大罪門故諸出家仙人言汝應
實語若故妄語者汝身當陷入地中婆
藪仙人言我知爲天故殺羊噉肉無罪
即復陷入地至膝如是漸漸稍沒至腰至
頸諸出家仙人言汝今妄語得現世報更
以實語者雖入地下我能出汝令得
免罪爾時婆藪仙人自思惟言我貴重人
不應兩種語又婆羅門四圍陀法中種種
因縁讃祀天法我一人死當何足計一心
言應天祀中殺生噉肉無罪諸出家仙人
言汝重罪人催去不用見汝於是擧身
沒地中從是以來乃至今日常用婆藪仙
人王法於天祀中殺羊當下刀時言婆
藪殺汝婆藪之子名曰廣車嗣位爲
王後亦厭世法而復不能出家如是思
惟我父先王出家生入地中若治天下復
作大罪我今當何以自處如是思惟時聞
空中聲言汝若行見難値希有處汝應是
中作舍住作是語已便不復聞聲未經
幾時王出田獵見有一鹿走疾如風王便
逐之而不可及遂逐不止百官侍從無能
及者轉前見有五山周匝峻固其地平正生
草細軟好華遍地種種林木華果茂盛温
泉涼池皆悉清淨其地莊嚴處處有散天
華天香聞天伎樂爾時乾闥婆伎適見王
來各自還去是處希有未曾所見今我正
當在是中作舍住如是思惟已群臣百官
尋迹而到王告諸臣我前所聞空中聲言
汝行若見希有難値之處汝應是中作舍
住我今見此希有之處我應是中作舍住
即捨本城於此山中住是王初始在是
中住從是已後次第止住是王元起造立
宮舍故名王舍城略説王舍城本起竟
經耆闍崛山中論耆闍名鷲崛名頭
問曰何以名鷲頭山答曰是山頂似鷲
王舍城人見其似鷲故共傳言鷲頭山因
名之爲鷲頭山復次王舍城南屍陀林中多
諸死人諸鷲常來噉之還在山頭時人
遂名鷲頭山是山於五山中最高大多
好林水聖人住處問曰已知耆闍崛山義
佛何以故住王舍城諸佛法普慈一切
如日照萬物無不蒙明如漚祇尼大城
富樓那跋檀大城阿藍車多羅大城弗迦羅
婆多大城如是等大城多人豐樂而不住
何故多住王舍城舍婆提大城波羅柰迦毘
羅婆瞻婆婆翅多拘睒鞞鳩樓城等雖有
住時而多住王舍城舍婆提云何知多住
二處見佛諸經多在二城説少在餘城答
曰佛雖大慈等及以漚祇尼等諸大城是
邊國故不住又彌離車弊惡人多善根未
熟故如偈説
　　　　如日光等照　華熟則時開　　　　
　　　　若華未應敷　則亦不強開　　　　
　　　　佛亦復如是　等心而説法　　　　
　　　　善根熟則敷　未熟則不開　　　　
　　　　以是故世尊　住三種人中　　　　
　　　　利智善根熟　結使煩惱薄
復次知恩故多住王舍城舍婆提城問曰
云何知恩故多住二城答曰憍薩羅國是
佛所生地如佛答頻婆娑羅王偈説
　　　　有好妙國土　在於雪山邊　　　　
　　　　豐樂多異寶　名曰憍薩羅　　　　
　　　　日種諸釋子　我在是中生　　　　
　　　　心厭老病死　出家求佛道
又是憍薩羅國主波斯匿王住舍婆提大城
中佛爲法王亦住此城二主應住一
處故復次是憍薩羅國佛生身地知恩故
多住舍婆提問曰若知恩故多住舍婆提
者迦毘羅婆城近佛生處何不多住答曰
佛諸結盡無復餘習近諸親屬亦無異想
然釋種弟子多未離欲若近親屬則染著心
生問曰何以不護舍婆提弟子而多住舍
婆提答曰迦毘羅婆弟子多佛初還國迦
葉兄弟千比丘本修婆羅門法苦行山間
形容憔悴父王見之以此諸比丘不足光
飾世尊即選諸釋貴人子弟兼人少壯戸
遣一人強令出家其中有善心樂道有
不樂者此諸釋比丘不應令還本生處
舍婆提弟子輩不爾以是故佛多住舍婆
提不多住迦毘羅婆復次出家法應不近
親屬親屬心著如火如蛇居家婆羅門子
爲學問故尚不應在生處何況出家沙門
復次如舍婆提城大迦毘羅婆不爾舍婆
提城九億家是中若少時住者不得度
多人以是故多住復次迦毘羅婆城中佛
生處是中人已久習行善根熟利智慧是中
佛少時住説法不須久住度已而去舍婆
提人或初習行或久習行或善根熟或善
根未熟或利根或不利根多學種種經書
故研心令利入種種邪見網中事種種師
屬種種天雜行人多以是故佛住此久
如治癰師知癰已熟破出膿與藥而去
若癰未熟是則久住塗慰佛亦如是若
弟子善根熟教化已更至餘處若可度弟
子善根未熟則須久住佛出世間正爲欲
度衆生著涅槃境界安隱樂處故是故多
住舍婆提不多住迦毘羅婆佛於摩伽
陀國尼連禪河側漚樓頻螺聚落得阿耨多
羅三藐三菩提成就法身故多住王舍城
問曰已知多住王舍城舍婆提因縁於此
二城何以多住王舍城答曰以報生地恩
故多住舍婆提一切衆生皆念生地如偈
説
　　　　一切論議師　自愛所知法　　　　
　　　　如人念生地　雖出家猶諍
以報法身地恩故多住王舍城諸佛皆愛
法身故如偈説
　　　　過去未來　現在諸佛　供養法身　　　　
　　　　師敬尊重
法身於生身勝故二城中多住王舍城復
次以坐禪精舍多故餘處無有如竹園鞞
婆羅跋恕薩多般那求呵因陀世羅求阿薩
簸恕魂直迦鉢婆羅王舍城有五精舍竹
園在平地餘國無此多精舍舍婆提一處
祇洹精舍更有一處摩伽羅母堂更無第
三處婆羅奈斯國一處鹿林中精舍名梨
師槃陀那毘耶離二處一名摩呵槃二名
彌猴池岸精舍鳩睒彌一處名劬師羅
園如是諸國或一處有精舍或空樹林
以王舍城多精舍坐禪人所宜其處安隱
故多住此復次是中有富那羅等六師
自言我是一切智人與佛爲對及長爪梵
志婆蹉姓拘迦那大等皆外道大論議師
及長者尸利崛多提婆達多阿闍貰等是
謀欲害佛不信佛法各懷嫉妬有是人










輩故佛多住此譬如毒草生處近邊必有
良藥如偈説
　　　　譬如師子　百獸之王　爲小虫吼　　　　
　　　　爲衆所笑　若在虎狼　猛獸之中　　　　
　　　　奮迅大吼　智人所可　　　　
　　　　諸論議師如猛虎　在此衆中無所畏　　　　
　　　　大智慧人多見聞　在此衆中最第一
以是大智多聞人皆在王舍城故佛多住
王舍城復次頻婆娑羅王到伽耶祀舍中迎
佛及餘結髮千阿羅漢是時佛爲王説法
得須陀洹道即請佛言願佛及僧就我王
舍城盡形壽受我衣被飮食臥具醫藥
給所當得佛即受請是故多住王舍城復
次閻浮提四方中東方爲始日初出故次
第南方西方北方東方中摩伽陀國最勝
摩伽陀國中王舍城最勝是中有十二億
家佛涅槃後阿闍貰王以人民轉少故捨
王舍大城其邊更作一小城廣長一由旬
名波羅利弗多羅猶尚於諸城中最大何
況本王舍城復次是中人多聰明皆廣學多
識餘國無此復次有人應得道者待
時待處待人佛豫知釋提桓因及八萬諸
天應在摩伽陀國石室中得道是故佛
多住王舍城復次其國豐樂乞食易得餘
國不如又以三因縁故一者頻婆娑羅王
約勅宮中常作千比丘食二者樹提伽
雖人中生常受天富樂又多富貴諸優婆
塞三者阿波羅邏龍王善心受化作佛弟
子除世飢饉故常降好雨是故國豐如
佛涅槃後長老摩呵迦葉欲集法思惟何國
豐樂乞食易得疾得集法如是思已憶
王舍城中頻婆娑羅王約勅常設千比丘食
頻婆娑羅王雖死此法不斷是中食易得易
可集法餘處無如是常供若行乞食時
諸外道來共論議若共論議集法事廢若不
共論便言諸沙門不如我如是思惟擇取
最上千阿羅漢將就耆闍崛山集結經藏
以是三因縁故知摩伽陀國乞食易得如
阿含及毘尼中説言毘耶離國時時有飢
餓如降難陀婆難陀龍王兄弟經中説舍婆
提國飢餓餘諸國亦時時有飢餓摩伽
陀國中無是事以是故知摩伽陀國豐樂
乞食易得
復次王舍城在山中閑靜餘國精舍平地
故多雜人入出來往易故不閑靜又此
山中多精舍諸坐禪人諸聖人皆樂閑
靜多得住中佛是聖人坐禪人主是故
多住王舍城如是等種種因縁故多住
王舍城問曰若住王舍城可爾何以不
多住竹園而多住耆闍崛山答曰我
已答聖人坐禪人樂閑靜處問曰餘更有
四山鞞婆羅跋恕等何以不多住而多住
耆闍崛山答曰耆闍崛山於五山中最勝
故云何勝耆闍崛山精舍近城而山難上
以是故雜人不來近城故乞食不疲以
是故佛多在耆闍崛山中不在餘處復次
長老摩訶迦葉於耆闍崛山集三法藏
可度衆生度竟欲隨佛入涅槃清朝著衣
持鉢入王舍城乞食已上耆闍崛山語諸
弟子我今日入無餘涅槃如是語已入房
結加趺坐諸無漏禪定自熏身摩訶迦葉
諸弟子入王舍城語諸貴人知不尊者摩
訶迦葉今日入無餘涅槃諸貴人聞是語皆
大愁憂言佛已滅度摩訶迦葉持護佛法今
日復欲入無餘涅槃諸貴人諸比丘晡時
皆共集耆闍崛山長老摩訶迦葉晡時從禪
定起入衆中坐讃説無常諸一切有爲
法因縁生故無常本無今有已有還無故無
常因縁生故無常無常故苦苦故無我無我
故有智者不應著我我所若著我我所
得無量憂愁苦惱一切世間中心應厭
求離欲如是種種説世界中苦開導其
心令入涅槃説此語竟著從佛所得僧
伽梨持衣鉢捉杖如金翅鳥現上昇虚
空四種身儀坐臥行住一身現無量身滿東












方世界於無量身還爲一身身上出火身
下出水身上出水身下出火南西北方亦如
是衆心厭世皆歡喜已於耆闍崛山頭與
衣鉢倶作是願言令我身不壞彌勒成
佛我是骨身還出以此因縁度衆生如是
思惟已直入山頭石内如入軟埿入已
山還合後人壽八萬四千歳身長八十尺
時彌勒佛出佛身長百六十尺佛面二十
四尺圓光十里是時衆生聞彌勒佛出世
無量人隨佛出家佛在大衆中初説法時
九十九億人得阿羅漢道六通具足第二大
會九十六億人得阿羅漢道第三大會九十
三億人得阿羅漢道自是已後度無數人
爾時人民久後懈厭彌勒佛見衆人如是
以足指扣開耆闍崛山是時長老摩訶迦
葉骨身著僧伽梨而出禮彌勒足上昇虚
空現變如前即於空中滅身而般涅槃
爾時彌勒佛諸弟子怪而問言此是何人似
人而小身著法衣能作變化彌勒佛言此
人是過去釋迦文尼佛弟子名摩訶迦葉
行阿蘭若少欲知足行頭陀比丘中第一
得六神通共解脱大阿羅漢彼時人壽百
年少出多減以是小身能辦如是大事汝
等大身利根云何不作如是功徳是時諸
弟子皆慚愧發大厭心彌勒佛隨衆心爲
説種種法有人得阿羅漢阿那含斯陀含須
陀洹有種辟支佛善根有得無生法忍不
退菩薩有得生天人中受種種福樂以是
故知是耆闍崛山福徳吉處諸聖人喜住
處佛爲諸聖人主是故佛多住耆闍崛
山復次耆闍崛山是過去未來現在諸佛住
處如富樓那彌帝隷耶尼子經中説佛語
富樓那若使三千大千世界劫燒若更生我
常在此山中住一切衆生以結使纒縛不
作見佛功徳以是故不見我復次耆闍崛
山清淨鮮潔受三世佛及諸菩薩更無如
是處是故多住耆闍崛山復次諸摩訶衍
經多在耆闍崛山中説餘處説少何以故
是中淨潔有福徳閑靜故一切三世諸佛
住處十方諸菩薩亦讃歎恭敬此處諸
天龍夜叉阿修羅伽留羅乾闥婆甄陀羅
摩睺羅伽等大力衆神守護供養恭敬是
處如偈説
　　　　是耆闍崛山　諸佛所住處　　　　
　　　　聖人所止息　覆蔭一切故　　　　
　　　　衆苦得解脱　唯有眞法存
復次是中十方無量智慧福徳大力菩薩常
來見釋迦牟尼佛禮拜恭敬聽法故佛説
諸摩訶衍經多在耆闍崛山諸摩訶衍經
般若爲最大今欲説故云何不住耆闍崛
山略説住耆闍崛山因縁竟
大智度共摩訶比丘僧釋論第六
經共摩訶比丘僧論共名一處一時一
心一戒一見一道一解脱是名爲共摩訶
秦言大或多或勝云何大一切衆中最
上故一切障礙斷故天王等大人恭敬故是
名爲大云何多數至五千故名多云何
勝一切九十六種道論議能破故名勝云
何名比丘比丘名乞士清淨活命故名爲
乞士如經中説舍利弗入城乞食得已向
壁坐食是時有梵志女名淨目來見舍利
弗問舍利弗言沙門汝食耶答言食淨目
言汝沙門下口食耶答言不姊仰口食耶
不方口食耶不四維口食耶不淨目言
食法有四種我問汝汝言不我不解汝當
説舍利弗言有出家人合藥種穀殖
樹等不淨活命者是名下口食有出家人
觀視星宿日月風雨雷電霹靂不淨活命者
是名仰口食有出家人曲媚豪勢通使四
方巧言多求不淨活命者是名方口食有出
家人學種種呪術卜筮吉凶如是等種
種不淨活命者是名四維口食姊我不墮
是四不淨食中我用清淨乞食活命是時
淨目聞説清淨法食歡喜信解舍利弗因












爲説法得須陀洹道如是清淨乞食活命故
名乞士復次比名破丘名煩惱能破煩惱
故名比丘復次出家人名比丘譬如胡漢
羌虜各有名字復次受戒時自言我某
甲比丘盡形壽持戒故名比丘復次比名
怖丘名能能怖魔王及魔人民當出家
剃頭著染衣受戒是時魔怖何以故怖
魔王言是人必得入涅槃如佛説有人能
剃頭著染衣一心受戒是人漸漸斷結
離苦入涅槃云何名僧伽僧伽秦言衆多
比丘一處和合是名僧伽譬如大樹叢聚
是名爲林一一樹不名爲林除一一樹亦
無林如是一一比丘不名爲僧除一一比
丘亦無僧諸比丘和合故僧名生是僧四
種有羞僧無羞僧唖羊僧實僧云何名有
羞僧持戒不破身口清淨能別好醜未得
道是名有羞僧云何名無羞僧破戒身口
不淨無惡不作是名無羞僧云何名唖羊
僧雖不破戒鈍根無慧不別好醜不知
輕重不知有罪無罪若有僧事二人共諍
不能斷決默然無言譬如白羊乃至人殺
不能作聲是名唖羊僧云何名實僧若學
人若無學人住四果中行四向道是名實
僧是中二種僧可共百一羯磨説戒受歳
種種得作是中實聲聞僧六千五百菩薩僧
二種有羞僧實僧以是實僧故餘皆得名
僧以是故名比丘僧
經大數五千分論云何名大數少過少
減是名爲大數云何名分多衆邊取一
分是名分是諸比丘千萬衆中取一分五
千人以是故名五千分
經皆是阿羅漢論問曰云何名阿羅
漢阿羅名賊漢名破一切煩惱賊破是
名阿羅漢復次阿羅漢一切漏盡故應得
一切世間諸天人供養復次阿名不羅漢
名生後世中更不生是名阿羅漢
經諸漏已盡論三界中三種漏已盡無
餘故言漏盡也
經無復煩惱論一切結使流受扼縛蓋見
纒等斷除故名無煩惱也
經心得好解脱慧得好解脱論問曰
何以説心得好解脱慧得好解脱答曰外道
離欲人一處一道心得解脱非於一切障
法得解脱以是故阿羅漢名心得好解
脱慧得好解脱復次諸阿羅漢二道心得解
脱見諦道思惟道以是故名心得好解脱
學人心雖得解脱非好解脱何以故有殘
結使故復次諸外道等助道法不滿若行
一功徳若行二功徳求道不能得如人
但布施求清淨如人祀天言能脱憂衰能
得常樂國中生亦更有言八清淨道一自覺
二聞三讀經四畏内苦五畏大衆生苦六
畏天苦七得好師八大布施但説第八
名清淨道復次有外道但布施持戒説清
淨有但布施禪定説清淨有但布施求智
慧説清淨如是等種種道不具足若無功
徳若少功徳説清淨是人雖一處心得解
脱不名好解脱涅槃道不滿足故如偈
説
　　　　無功徳人不能渡　生老病死之大海　　　　
　　　　少功徳人亦不渡　善行道法佛所説
是中應説須跋陀梵志經須跋陀梵志年百
二十歳得五神通阿那跋達多池邊住夜夢
見一切人失眼裸形冥中立日墮地破大海
水竭大風起吹須彌山破散覺已恐怖思惟
言何以故爾我命欲盡若天地主欲墮猶
豫不能自了以有此惡夢故先世有善
知識天從上來下語須跋陀言汝莫恐
怖有一切智人名佛後夜半當入無餘涅
槃是故汝夢不爲汝身是時須跋陀明日
到拘夷那竭國樹林中見阿難經行語阿
難言我聞汝師説新涅槃道今日夜半當
取滅度我心有疑請欲見佛決我所疑
阿難答言世尊身極汝若難問勞擾世尊須
跋陀如是重請至三阿難答如初佛遙聞
之勅語阿難聽須跋陀梵志來前自在難問
是吾末後共談最後得道弟子是時須跋陀
得前見佛問訊世尊已於一面坐如是
念諸外道輩捨恩愛財寶出家皆不得道
獨瞿曇沙門得道如是念竟即問佛言是
閻浮提地六師輩各自稱言我是一切智人
是語實不爾時世尊以偈答曰
　　　　我年一十九　出家學佛道　　　　
　　　　我出家已來　已過五十歳　　　　


　　　　淨戒禪智慧　外道無一分　　　　
　　　　少分尚無有　何況一切智
若無八正道是中無第一果第二第三第四
果若有八正道是中有第一果第二第三第
四果須跋陀是我法中有八正道是中有
第一道果第二第三第四道果餘外道法皆空
無道無果無沙門無婆羅門如是我大衆
中實作師子吼須跋陀梵志聞是法得阿
羅漢道思惟言我不應佛後般涅槃如是
思惟竟在佛前結加趺坐自以神力身中
出火燒身而取滅度以是故佛言無功徳
少功徳是助道法不滿皆不得度佛説一
切功徳具足故能度弟子譬如小藥師以
一種藥二種藥不具足故不能差重病大
藥師輩具足衆藥能差諸病問曰若一切
三界煩惱離故心得解脱何以故佛言染愛
離心得解脱答曰愛能繋閉心有大力
以是故説不説餘煩惱愛斷餘則斷復次
若人言王來知必有將從染愛亦如是又
如捉巾一頭餘則盡隨愛染亦如是愛斷
則知餘煩惱皆已斷復次諸結使皆屬愛見
屬愛煩惱覆心屬見煩惱覆慧如是愛離
故屬愛結使亦離得心解脱如是無明離
故屬見結使亦離得慧解脱復次是五千阿
羅漢應不退法得無生智以是故言心
得好解脱慧得好解脱不退故退法阿羅
漢得時解脱如劬提迦等雖得解脱非
好解脱以退法故
經心調柔軟論若有恭敬供養瞋恚罵
詈撾打者心等無異若得珍寶瓦石視之
一等若有持刀斫截手足有持栴檀塗
身者亦等無異復次婬欲瞋恚憍慢疑
見根本已斷故是謂心調柔軟復次是諸
阿羅漢欲染處不染應瞋處不瞋應癡
處不癡守護六情以是故名心調柔軟
如偈説
　　　　人守護六情　如好馬善調　　　　
　　　　如是實智人　諸天所敬視
諸餘凡人輩不能守護六情欲瞋慢癡疑
見不斷故不調柔如惡弊馬以是故
諸阿羅漢名心調柔軟
經摩訶那伽論摩訶言大那名不
伽名罪諸阿羅漢諸煩惱斷以是故名
不罪復次那伽或名龍或名象是五千阿
羅漢諸無數阿羅漢中最大力是以故言
如龍如象水行中龍力大陸行中象力大
復次如善調象王能破大軍直入不迴不
畏刀杖不難水火不走不退死至不避
諸阿羅漢亦復如是修禪定智慧故能破
魔軍及諸結使賊罵詈撾打不悔不恚老死
水火不畏不難復次如大龍王從大海出
起於大雲遍覆虚空放大電光明照天地
澍大洪雨潤澤萬物諸阿羅漢亦復如是
從禪定智慧大海水中出起慈悲雲潤
及可度現大光明種種變化説實法相
雨弟子心令生善牙
經所作已辦論問曰云何名所作云何
名已辦答曰信戒捨定等諸善法得故
名爲所作智慧精進解脱等諸善法得故
是名已辦二法具足滿故名所作已辦復
次諸煩惱有二種一種屬愛一種屬見屬
愛煩惱斷故名所作屬見煩惱斷故名已
辦復次色法善見故名所作無色法善見故
名已辦可見不可見有對無對等二法亦如
是復次不善無記法斷故名所作善法思惟
故名已辦聞思慧成就故名所作修慧成
就故名已辦種種三法亦如是復次煖法
頂法忍法世間第一法得故名所作苦法
忍等諸無漏善根得故名已辦見諦道
得故名所作思惟道得故名已辦成學
道故名所作無學道得故名已辦心
解脱得故名所作慧解脱得故名已辦
漏盡故名所作得共解脱故名已辦一切
結使除故名所作得非時解脱故名已辦
自利益竟故名所作利益他人故名已辦
如是等所作已辦義自在説
經棄擔能擔論五衆麁重常惱故名爲
擔如佛所説何謂擔五衆是擔諸阿羅
漢此擔已除以是故言棄擔能擔者是佛
法中二種功徳擔應擔一者自益利二者






他益利一切諸漏盡不悔解脱等諸功徳
是名自利益信戒捨定慧等諸功徳能與
他人是名利益他是諸阿羅漢自擔他
擔能擔故名能擔復次譬如大牛壯力能
服重載此諸阿羅漢亦如是得無漏根
力覺道能擔佛法大事擔以是故諸阿羅漢
名能擔
經逮得己利論云何名己利云何非
己利行諸善法是名己利諸餘非法是名
非己利復次信戒捨定慧等諸功徳一切財
寶勝故今世後世常得樂故能到甘露城
故以是三因縁故名己利如信品中
偈説
　　　　若人得信慧　是寶最第一　　　　
　　　　諸餘世財利　不及是法寶
復次若人今世得樂後世得樂及涅槃常
樂是名己利餘非己利如偈説
　　　　世知種種無道法　與諸禽獸等無異　　　　
　　　　當求正智要道法　得脱老死入涅槃
復次八正道及沙門果是名諸阿羅漢己利
是五千阿羅漢得道及果二事倶得故名己
利以是故言逮得己利
經盡諸有結論三種有欲有色有無色
有云何欲有欲界繋業取因縁後世能生亦
是業報是名欲有色有無色有亦如是是
名爲有結盡者結有九結愛結恚結慢結癡
結疑結見結取結慳結嫉結是結使盡及有
是有盡及結使以是故名有結盡問曰諸
阿羅漢結使應永盡得一切煩惱離故
有不應盡何以故阿羅漢未滅度時眼根
等五衆十二入十八持諸有成就故答曰
無所妨是果中説因如佛語檀越施食
時與五事命色力樂𥊳食不能必與五
事有人大得飮食而死有人得少許食
而活食爲五事因是故佛言施食得五
事如偈説
　　　　斷食死無疑　食者死未定　　　　
　　　　以是故佛説　施食得五事
亦如人食百斤金金不可食金是食因故
言食金佛言女人爲戒垢女人非戒垢是
戒垢因故言女人爲戒垢如人從高處墮
未至地言此人死雖未死知必死故言
此人死如是諸阿羅漢結使已盡知有必
當盡故言有結盡
經正智已得解脱論如摩犍提梵志
弟子擧其屍著床上輿行城市中多人處
唱言若有眼見摩犍提屍者是人皆得清
淨道何況禮拜供養者多有人信其言諸
比丘聞是語白佛言世尊是事云何佛説
偈言
　　　　小人眼見求清淨　如是無智無實道　　　　
　　　　諸結煩惱滿心中　云何眼見得淨道　　　　
　　　　若有眼見得清淨　何用智慧功徳寶　　　　
　　　　智慧功徳乃爲淨　眼見求淨無是事
以是故言正智得解脱問曰諸阿羅漢所
作已辦更不求進何以故常在佛邊不餘
處度衆生答曰一切十方衆生雖盡應供
養佛阿羅漢受恩重故應倍供養所以者
何是阿羅漢從佛得成受無量功徳知結
使斷信心轉多是故諸大徳阿羅漢佛邊
受功徳樂味供養恭敬報佛恩故在佛邊
住諸阿羅漢圍繞佛故佛徳益尊如梵天
人遶梵天王如三十三天遶釋提桓因如
諸鬼神遶毘沙門王　如諸小王遶轉輪聖
王如病人病愈住大醫邊如是諸阿羅漢
住在佛邊諸阿羅漢圍繞供養故佛徳益尊
問曰若諸阿羅漢所作已辦逮得己利不
須聽法何以故説般若波羅蜜時共五
千阿羅漢答曰諸阿羅漢雖所作已辦佛
欲以甚深智慧法試如佛問舍利弗如波
羅延經阿耆陀難中偈説
　　　　種種諸學人　及諸數法人　　　　
　　　　是人所行法　願爲如實説
是中云何學人云何數法人爾時舍利弗默
然如是三問三默佛示義端告舍利弗有
生不舍利弗答世尊有生有生者欲爲
滅有爲生法故名學人以智慧得無生法
故名數法人是經此中應廣説復次若有
漏若無漏諸禪定未得故欲得已得欲令堅
深故諸阿羅漢佛邊聽法復次現前樂故
如難陀迦經中説以今世樂故聽法復次
諸阿羅漢在佛邊聽法心無厭足如昆盧
提迦經中説舍利弗語昆盧提迦我法中



聽法無厭復次如佛大師自一心從弟子
邊聽法不應難言阿羅漢所作已辦何
以聽法譬如飽滿人得好食猶尚更食
云何飢渇人而言不應食以是故諸阿羅
漢雖所作已辦常在佛邊聽法復次佛住
解脱法中諸阿羅漢亦住解脱法中住法相
應眷屬莊嚴如栴檀譬喩經中言有栴檀
林伊蘭圍之有伊蘭林栴檀圍之有
栴檀栴檀以爲叢林有伊蘭伊蘭自相圍
繞佛諸阿羅漢亦復如是佛住善法解脱
中諸阿羅漢亦住善法解脱中住法相應
眷屬莊嚴佛以大衆圍繞如須彌山王十
寶山圍繞如白香象王白香象圍繞如師子
王師子衆圍遶佛亦如是佛爲世間無上福
田與諸弟子圍繞共住
經唯除阿難在學地得須陀洹論問曰
何以言唯除阿難答曰上所讃諸阿羅漢
阿難不在其數何以故以在學地未離
欲故問曰大徳阿難第三師大衆法將種
涅槃種已無量劫常近佛持法藏大徳利
根何以至今未離欲作學人答曰大徳阿
難本願如是我於多聞衆中最第一亦以
諸佛法阿羅漢所作已辦不應作供給供養
人以其於佛法中能辦大事煩惱賊破共
佛在解脱床上坐故復次長老阿難種種
諸經聽持誦利觀故智慧多攝心少二功徳
等者可得漏盡道以是故長老阿難是學
人須陀洹復次貪供給世尊故是阿難爲
佛作供給人如是念若我早取漏盡道
便遠世尊不得作供給人以是故阿難
雖能得阿羅漢道自制不取復次處時人
未合故何等處能集法千阿羅漢未在
耆闍崛山是爲處世尊過去時未到長老
婆耆子不在以是故長老阿難漏不盡要
在世尊過去集法衆合婆耆子説法勸諫
三事合故得漏盡道復次大徳阿難厭世
法少不如餘人是阿難世世王者種端
正無比福徳無量世尊近親常侍從佛必
有此念我佛近侍知法寶藏漏盡道法我不
畏失以是事故不大慇懃問曰大徳
阿難名以何因縁是先世因縁是父母作
字是依因縁立名答曰是先世因縁亦
父母作名亦依因縁立字問曰云何先世
因縁答曰釋迦文佛先世作瓦師名大光
明爾時有佛名釋迦文弟子名舍利弗目
乾連阿難佛與弟子倶到瓦師舍一宿爾
時瓦師布施草坐燈明石蜜漿三事供養佛
及比丘僧便發願言我於當來老病死惱五
惡之世作佛如今佛名釋迦文我佛弟
子名亦如今佛弟子名以佛願故得字
阿難復次阿難世世立願我在釋迦文佛弟
子多聞衆中願最第一字阿難復次阿難世
世忍辱除瞋以是因縁故生便端正父母
以其端正見者皆歡喜故字阿難阿難者秦
言歡喜
是爲先世因縁字云何父母作字昔有日
種王名師子頬其王有四子第一名淨
飯二名白飯三名斛飯四名甘露飯有一
女名甘露味淨飯王有二子佛難陀白飯
王有二子跋提提沙斛飯王有二子提婆
達多阿難甘露飯王有二子摩訶男阿泥盧
豆甘露味女有一子名施婆羅是中悉達
陀菩薩漸漸長大棄轉輪聖王位夜半出
家至漚樓鞞羅國中尼連禪河邊六年苦
行是時淨飯王愛念子故常遣使問訊欲
知消息我子得道不若病若死使來白
王菩薩唯有皮骨筋相連持耳命甚微
弱若今日若明日不復久也王聞其言甚
大愁念沒憂惱海我子既不作轉輪王又
不得作佛一何衰苦無所得而死如是憂
惱荒迷憒塞是時菩薩棄苦行處食百味
乳糜身體充滿於尼連禪水中洗浴已至
菩提樹下坐金剛座而自誓言要不破此
結加趺坐成一切智不得一切智終不
起也是時魔王將十八億衆到菩薩所敢
與菩薩決其得失菩薩智慧力故大破魔
軍魔不如而退自念菩薩叵勝當惱其父
至淨飯王所詭言汝子今日後夜已了王
聞此語驚怖墮床如熱沙中魚王時悲哭
而説偈言
　　　　阿夷陀虚言　瑞應亦無驗　　　　
　　　　得利之吉名　一切無所獲
是時菩提樹神大歡喜持天曼陀羅華至淨
飯王所説偈言



　　　　汝子已得道　魔衆已破散　　　　
　　　　光明如日出　普照十方土
王言前有天來言汝子已了汝今來言壞
魔得道二語相違誰可信者樹神又言
實不妄語前來天者詭言已了是魔懷
嫉故來相惱今日諸天龍神華香供養空中
懸繒汝子身出光明遍照天地王聞其言
於一切苦惱心得解脱王言我子雖捨轉
輪聖王今得法轉輪王定得大利無所失
也王心大歡喜是時斛飯王家使來白淨
飯王言貴弟生男王心歡喜言今日大吉
是歡喜日語來使言是兒當字爲阿難
是爲父母作字云何依因縁立名阿難端
正清淨如好明鏡老少好醜容貎顏状皆
於身中現其身明淨女人見之欲心即動
是故佛聽阿難著覆肩衣是阿難能令他人
見者心眼歡喜故名阿難於是造論者讃言
　　　　面如淨滿月　眼若青蓮華　　　　
　　　　佛法大海水　流入阿難心　　　　
　　　　能令人心眼　見者大歡喜　　　　
　　　　諸來求見佛　通現不失宜
如是阿難雖能得阿羅漢道以供給供
養佛故自不盡漏以此大功徳故雖非
無學在無學數中雖未離欲在離欲
數中以是故共數五千中以實未是阿
羅漢故言唯除阿難
　　大智度初品中四衆義釋論第七
經復有五百比丘尼優婆塞優婆夷皆見
聖諦論問曰何以諸比丘五千餘三衆
各五百答曰女人多短智慧煩惱垢重
但求喜樂愛行多故少能斷結使得解
脱證如佛説是因縁起法第一甚深難得
一切煩惱盡離欲得涅槃倍復難見以是
故女人不能多得不如比丘優婆塞優婆
夷有居家故心不淨不能盡漏止可得
四聖諦作學人如偈説
　　　　孔雀雖有色嚴身　不如鴻鴈能遠飛　　　　
　　　　白衣雖有富貴力　不如出家功徳勝
以是故諸比丘尼雖出家棄世業智慧短
是故有五百阿羅漢比丘尼白衣二衆居
家事懅故得道亦各五百問曰如五千
阿羅漢皆讃三衆何以不讃答曰大衆已
讃則知餘亦讃復次若別讃外道輩當呵言
何以讃比丘尼生誹謗故若讃白衣當言
爲供養故以是故不讃問曰諸餘摩訶
衍經佛與大比丘衆倶或八千人或六萬
十萬人倶是摩訶般若波羅蜜經諸經中第
一大如囑累品中説餘經悉忘失其罪少
少失般若波羅蜜一句其罪大多以是故
知般若波羅蜜經第一大是第一經中當第
一大會何以故聲聞衆數少止有比丘五
千比丘尼優婆塞優婆夷各五百答曰以是
大經甚深難解故聲聞衆少譬如王有眞
寶不示凡人示大人信愛者如王謀議
時與諸大臣信愛智人共論諸餘小臣則
不得入復次是六千五百人盡得道雖不
盡解甚深般若波羅蜜皆能信得無漏四信
故餘經聲聞衆雖大多雜不盡得道復
次是中先讃千萬阿羅漢中擇取最勝五千
人比丘尼優婆塞優婆夷亦爾勝者難得故
不多
大智度論卷第三

大智度初品中菩薩釋論第八卷第
四
　　龍樹菩薩造
　　後秦龜茲國三藏法師鳩摩羅什
奉　　　　　　　　　　詔譯
經復有菩薩摩訶薩論問曰若從上
數應先菩薩次第比丘比丘尼優婆塞優
婆夷菩薩次佛故若從下數應先優婆
夷次第優婆塞比丘尼比丘菩薩今何以先
説比丘次三衆後説菩薩答曰菩薩雖應
次佛以諸煩惱未盡故先説阿羅漢諸阿
羅漢智慧雖少而已成熟諸菩薩智慧雖多
而煩惱未盡是故先説阿羅漢佛法有二
種一祕密二現示現示中佛辟支佛阿羅








漢皆是福田以其煩惱盡無餘故祕密中説
諸菩薩得無生法忍煩惱已斷具六神通
利益衆生以現示法故前説阿羅漢後
説菩薩復次菩薩以方便力現入五道受
五欲引導衆生若在阿羅漢上諸天世人
當生疑怪是故後説問曰在阿羅漢後可
爾何以乃在優婆塞優婆夷後答曰四衆
雖漏未盡盡在不久故通名聲聞衆若
於四衆中間説菩薩者則不便如比丘
尼得無量律儀故應次比丘後在沙彌
前佛以儀法不便故在沙彌後此諸菩薩
亦如是雖應在學人三衆上以不便故在
後説復次有人言菩薩功徳智慧超殊阿
羅漢辟支佛是故別説問曰聲聞經中但説
四衆此中何以別説菩薩衆答曰有二種
道一聲聞道二菩提薩埵道比丘比丘尼
優婆塞優婆夷四衆是聲聞道菩薩摩訶
薩是菩提薩埵道以是故聲聞法中經初
無佛在某處某處住爾所菩薩倶但言佛
某處某處住與爾所比丘倶如説佛在波
羅柰與五比丘倶佛在伽耶國中與千比
丘倶佛在舍婆提與五百比丘倶如是種
種經初不説與菩薩若干人倶問曰諸菩
薩二種若出家若在家在家菩薩總説在優
婆塞優婆夷中出家菩薩總在比丘比丘尼
中今何以故別説答曰雖總在四衆中應
當別説何以故是菩薩必墮四衆中有四
衆不墮菩薩中何者是有聲聞人辟支佛
人有求生天人有求樂自活人此四
種人不墮菩薩中何以故是人不發心
言我當作佛故復次菩薩得無生法忍故
一切名字生死相斷出三界不墮衆生數
中何以故聲聞人得阿羅漢道滅度已
尚不墮衆生數中何況菩薩如波羅延
優波尸難中偈説
　　　　已滅無處更出不　若已永滅不出不　　　　
　　　　既入涅槃常住不　惟願大智説其實
佛答曰
　　　　滅者即是不可量　破壞因縁及名相　　　　
　　　　一切言語道已過　一時都盡如火滅
如阿羅漢一切名字尚斷何況菩薩能破
一切諸法知實相得法身而不斷耶以是
故摩訶衍四衆中別説菩薩問曰何以故
大乘經初菩薩衆聲聞衆兩説聲聞經初獨
説比丘衆不説菩薩衆答曰欲辯二乘
義故佛乘及聲聞乘聲聞乘陜小佛乘廣
大聲聞乘自利自爲佛乘益一切復次聲聞
乘多説衆生空佛乘説衆生空法空如是
等種種分別説是二道故摩訶衍經聲聞
衆菩薩衆兩説如讃摩訶衍偈中説
　　　　得此大乘人　能與一切樂　　　　
　　　　利益以實法　令得無上道　　　　
　　　　得此大乘人　慈悲一切故　　　　
　　　　頭目以布施　捨之如草木　　　　
　　　　得此大乘人　護持清淨戒　　　　
　　　　如犛牛愛尾　不惜身壽命　　　　
　　　　得此大乘人　能得無上忍　　　　
　　　　若有割截身　視之如斷草　　　　
　　　　得此大乘人　精進無厭惓　　　　
　　　　力行不休息　如抒大海者　　　　
　　　　得此大乘人　廣修無量定　　　　
　　　　神通聖道力　清淨得自在　　　　
　　　　得此大乘人　分別諸法相　　　　
　　　　無壞實智慧　是中已具得　　　　
　　　　不可思議智　無量悲心力　　　　
　　　　不入二法中　等觀一切法　　　　
　　　　驢馬駝象乘　雖同不相比　　　　
　　　　菩薩及聲聞　大小亦如是　　　　


















　　　　大慈悲爲軸　智慧爲兩輪　　　　
　　　　精進爲駛馬　戒定以爲銜　　　　
　　　　忍辱心爲鎧　總持爲轡勒　　　　
　　　　摩訶衍人乘　能度於一切
問曰如聲聞經初但説比丘衆摩訶衍經
初何以不但説菩薩衆答曰摩訶衍廣大
諸乘諸道皆入摩訶衍聲聞乘陜小不受
摩訶衍譬如恒河不受大海以其陜小
故大海能受衆流以其廣大故摩訶衍法
亦如是如偈説
　　　　摩訶衍如海　小乘牛迹水　　　　
　　　　小故不受大　其喩亦如是
問曰何等名菩提何等名薩埵答曰菩提
名諸佛道薩埵名或衆生或大心是人諸
佛道功徳盡欲得其心不可斷不可破
如金剛山是名大心如偈説
　　　　一切諸佛法　智慧及戒定　　　　
　　　　能利益一切　是名爲菩提　　　　
　　　　其心不可動　能忍成道事　　　　
　　　　不斷亦不破　是心名薩埵
復次稱讃好法名爲薩好法體相名爲埵
菩薩心自利利他故度一切衆生故知一
切法實性故行阿耨多羅三藐三菩提道
故爲一切賢聖之所稱讃故是名菩
提薩埵所以者何一切諸法中佛法第
一是人欲取是法故爲賢聖所讃歎復
次如是人爲一切衆生脱生老死故索
佛道是名菩提薩埵復次三種道皆是菩
提一者佛道二者聲聞道三者辟支佛道辟
支佛道聲聞道雖得菩提而不稱爲菩提
佛功徳中菩提稱爲菩提是名菩提薩埵
問曰齊何來名菩提薩埵答曰有大誓
願心不可動精進不退以是三事名爲
菩提薩埵復次有人言初發心作願我當
作佛度一切衆生從是已來名菩提薩
埵如偈説
　　　　若初發心時　誓願當作佛　　　　
　　　　已過諸世間　應受世供養
從初發心到第九無礙入金剛三昧中是
中間名爲菩提薩埵是菩提薩埵有兩種
有鞞跋致有阿鞞跋致如退法不退法阿羅
漢阿鞞跋致菩提薩埵是名實菩薩以是
實菩薩故諸餘退轉菩薩皆名菩薩譬如
得四道人是名實僧以實僧故諸未得
道者皆得名僧問曰云何知是菩薩鞞跋
致阿鞞跋致答曰般若波羅蜜阿鞞跋致品
中佛自説阿鞞跋致相如是相是退轉如
是相是不退轉復次若菩薩一法得好修好
念是名阿鞞跋致菩薩何等一法常一心
集諸善法如説諸佛一心集諸善法故
得阿耨多羅三藐三菩提復次有菩薩得一
法是阿鞞跋致相何等一法正直精進如
佛問阿難阿難汝説精進如是世尊阿難
汝讃精進如是善逝阿難常行常修常念
精進乃至令人得阿耨多羅三藐三菩提
如經廣説復次若得二法是時是阿鞞跋
致相何等二法一切法實知空亦念不捨
一切衆生如是人名爲阿鞞跋致菩薩復次
得三法一者若一心作願欲成佛道如金
剛不可動不可破二者於一切衆生悲心
徹骨入髓三者得般舟三昧能見現在
諸佛是時名阿鞞跋致復次阿毘曇中迦
旃延尼子弟子輩言何名菩薩自覺復能覺
他是名菩薩必當作佛是名菩薩菩提
名漏盡人智慧是人從智慧生智慧人所
護智慧人所養故是名菩薩又言發阿
鞞跋致心從是已後名菩薩又言若離五
法得五法是名菩薩何謂五法離三惡
道常生天上人間離貧窮下賤常得尊
貴離非男法常得男子身離諸形殘缺陋
諸根具足離捨喜忘常憶宿命得是宿命
智慧常離一切惡法遠離惡人常求道
法攝取弟子如是名爲菩薩又言從種
三十二相業已來是名菩薩問曰何時種
三十二相業因縁答曰過三阿僧祇劫然
後種三十二相業因縁問曰幾時名阿僧
祇答曰天人中能知算數者極數不復
能知是名一阿僧祇如一一名二二二名








四三三名九十十名百十百名千十千名
萬千萬名億千萬億名那由他千萬那由
他名頻婆千萬頻婆名迦他過迦他名阿
僧祇如是數三阿僧祇若行一阿僧祇滿
行第二阿僧祇第二阿僧祇滿行第三阿僧
祇譬如算數法算一乃至算百百算竟
還至一如是菩薩一阿僧祇過還從一起初
阿僧祇中心不自知我當作佛不作佛二
阿僧祇中心雖能知我必作佛而口不稱
我當作佛三阿僧祇中心了了自知得作
佛口自發言無所畏難我於來世當作佛
釋迦文佛從過去釋迦文佛到剌那尸棄
佛爲初阿僧祇是中菩薩永離女人身從
剌那尸棄佛至燃燈佛爲二阿僧祇是中
菩薩七枚青蓮華供養燃燈佛敷鹿皮衣
布髮掩泥是時燃燈佛便授其記汝當來
世作佛名釋迦牟尼從燃燈佛至毘婆尸
佛爲第三阿僧祇若過三阿僧祇劫是時
菩薩種三十二相業因縁問曰三十二相業
何處可種答曰欲界中非色無色界於欲
界五道在人道中種於四天下閻浮提中
種於男子身種非女人佛出世時種佛
不出世不得種縁佛身種縁餘不得
種問曰是三十二相業因縁於身業口
業意業何業種答曰意業種非身口業何
以故是意業利故問曰意業有六識是三十
二相業爲是意識種是五識種
答曰是意識非五識何以故五識不能
分別以是故意識種問曰何相初種答曰
有人言足安立相先種何以故先安立然後
能種餘相有人言紺青眼相初種得此眼
相大慈觀衆生此兩語雖有是語不必
爾也若相因縁和合時便是初種何必安
立足爲初問曰一思種爲多思種答曰三
十二思種三十二相一一思種一一相
一一相百福徳莊嚴問曰幾許名一福徳
答曰有人言有業報轉輪聖王於四天下
受福樂得自在是名一福徳如是百福成
一相復有人言作釋提桓因於二天中
得自在是名一福徳復有人言作他化
自在天王於欲界中得自在是名一福
復有人言除補處菩薩餘一切衆生所得
福報是名一福復有人言天地劫盡一切
衆生共福徳故三千大千世界報立是名
一福復有人言是福不可量不可以譬
喩知如三千大千世界一切衆生皆盲無
目有一人能治令差是爲一福一切人皆
被毒藥一人能治令差一切人應死一人
能捄之令脱一切人破戒破正見一人能
教令得淨戒正見如是等爲一福復有人
言是福不可量不可譬喩是菩薩入第三
阿僧祇中心思大行種是三十二相因縁以
是故是福無能量唯佛能知問曰菩薩幾
時能種三十二相答曰極遲百劫極疾九十
一劫釋迦牟尼菩薩九十一大劫行辦三十
二相如經中言過去久遠有佛名弗沙時
有二菩薩一名釋迦牟尼一名彌勒弗沙
佛欲觀釋迦牟尼菩薩心純淑未即觀見
之知其心未純淑而諸弟子心皆純淑又
彌勒菩薩心已純淑而弟子未純淑是時弗
沙佛如是思惟一人之心易可速化衆人
之心難可疾治如是思惟竟弗沙佛欲使
釋迦牟尼菩薩疾得成佛上雪山上於寶
窟中入火定是時釋迦牟尼菩薩作外道
仙人上山採藥見弗沙佛坐寶窟中入
火定放光明見已心歡喜信敬翹一脚立
叉手向佛一心而觀目未曾眴七日七夜
以一偈讃佛
　　　　天上天下無如佛　十方世界亦無比　　　　
　　　　世界所有我盡見　一切無有如佛者
七日七夜諦觀世尊目未曾眴超越九劫
於九十一劫中得阿耨多羅三藐三菩提問
曰若釋迦牟尼菩薩聰明多識能作種種好
偈何以故七日七夜一偈讃佛答曰釋迦
牟尼菩薩貴其心思不貴多言若更以
餘偈讃佛心或散亂是故七日七夜以一偈
讃佛問曰釋迦牟尼菩薩何以心未純淑
而弟子純淑彌勒菩薩自心純淑而弟子
未純淑答曰釋迦牟尼菩薩饒益衆生心
多自爲身少故彌勒菩薩多爲己身少
爲衆生故從鞞婆尸佛至迦葉佛於其
中間九十一大劫種三十二相業因縁集
竟六波羅蜜滿何等六檀波羅蜜尸羅波
羅蜜羼提波羅蜜毘梨耶波羅蜜禪波羅
蜜般若波羅蜜問曰檀波羅蜜云何滿答
曰一切能施無所遮礙乃至以身施時心
無所惜譬如尸毘王以身施鴿釋迦牟尼
佛本身作王名尸毘是王得歸命救護陀
羅尼大精進有慈悲心視一切衆生如母
愛子時世無佛釋提桓因命盡欲墮自
念言何處有佛一切智人處處問難不能
斷疑知盡非佛即還天上愁憂而坐巧
變化師毘首羯磨天問曰天主何以愁憂答
曰我求一切智人不可得以是故愁憂毘
首羯磨言有大菩薩布施持戒禪定智慧具
足不久當作佛帝釋以偈答曰
　　　　菩薩發大心　魚子菴樹華　　　　
　　　　三事因時多　成果時甚少
毘首羯磨答曰是優尸那種尸毘王持戒精
進大慈大悲禪定智慧不久作佛釋提桓因
語毘首羯磨當往試之知有菩薩相不
汝作鴿我作鷹汝便佯怖入王腋下我
當逐汝毘首羯磨言此大菩薩云何以此
事惱釋提桓因説偈言
　　　　我亦非惡心　如眞金應試　　　　
　　　　以此試菩薩　知其心定不
説此偈竟毘首羯磨即自變身作一赤眼
赤足鴿釋提桓因自變身作一鷹急飛逐
鴿鴿直來入王掖底擧身戰怖動眼促
聲
　　　　是時衆多人　相與而語曰　　　　
　　　　是王大慈仁　一切宜保信　　　　
　　　　如是鴿小鳥　歸之如入舍　　　　
　　　　菩薩相如是　作佛必不久
是時鷹在近樹上語尸毘王還與我鴿此
我所受王時語鷹我前受此非是汝受我
初發意時受此一切衆生皆欲度之鷹言
王欲度一切衆生我非一切耶何以獨不
見愍而奪我今日食王答言汝須何食
我作誓願其有衆生來歸我者必救護之
汝須何食亦當相給鷹言我須新殺熱
肉王念言如此難得自非殺生無由得
也我當云何殺一與一思惟心定即自説
偈
　　　　是我此身肉　恒屬老病死　　　　
　　　　不久當臭爛　彼須我當與
如是思惟已呼人持刀自割股肉與鷹鷹
語王言王雖以熱肉與我當用道理
令肉輕重得與鴿等勿見欺也王言持稱
來以肉對鴿鴿身轉重王肉轉輕王令人
割二股亦輕不足次割兩𨄔兩臗兩乳
項脊擧身肉盡鴿身猶重王肉故輕是時
近臣内戚安施帳幔却諸看人王今如此
無可觀也尸毘王言勿遮諸人聽令入
看而説偈言
　　　　天人阿修羅　一切來觀我　　　　
　　　　大心無上志　以求成佛道　　　　
　　　　若有求佛道　當忍此大苦　　　　
　　　　不能堅固心　則當息其意
是時菩薩以血塗手攀稱欲上定心以
身盡以對鴿鷹言大王此事難辦何用如
此以鴿還我王言鴿來歸我終不與汝我
喪身無量於物無益今欲以身求易佛
道以手攀稱爾時菩薩肉盡筋斷不能
自制欲上而墮自責心言汝當自堅勿
得迷悶一切衆生墮憂苦大海汝一人立
誓欲度一切何以怠悶此苦甚少地獄
苦多以此相比於十六分猶不及一我今
有智慧精進持戒禪定猶患此苦何況地獄
中人無智慧者是時菩薩一心欲上復更
攀稱語人扶我是時菩薩心定無悔諸
天龍王阿修羅鬼神人民皆大讃言爲一小
鳥乃爾是事希有即時大地爲六種振動
大海波揚枯樹生華天降香雨及散名華
天女歌讃必得成佛是時念我四方神仙皆
來讃言是眞菩薩必早成佛鷹語鴿言終
試如此不惜身命是眞菩薩即説偈言
　　　　慈悲地中生　一切智樹牙　　　　
　　　　我曹當供養　不應施憂惱
毘首羯磨語釋提桓因言天主汝有神力
可令此王身得平復釋提桓因言不須
我也此王自作誓願大心歡喜不惜身
命感發一切令求佛道帝釋語人王言
汝割肉辛苦心不惱沒耶王言我心歡喜
不惱不沒帝釋言誰當信汝心不沒者是
時菩薩作實誓願我割肉血流不瞋不惱
一心不悶以求佛道者我身當即平復如
故即出語時身復如本人天見之皆大悲
喜歎未曾有此大菩薩必當作佛我曹應
當盡心供養願令早成佛道當念我等
是時釋提桓因毘首羯磨各還天上如是
等種種相是檀波羅蜜滿問曰尸羅波羅
蜜云何滿答曰不惜身命護持淨戒如須
陀須摩王以劫磨沙波陀大王故乃至
捨命不犯禁戒昔有須陀須摩王是王精
進持戒常依實語晨朝乘車將諸婇女入
園遊戲出城門時有一婆羅門來乞語王
言王是大福徳人我身貧窮當見愍念賜
丐少多王言諾敬如來告當相布施
須我出還作此語已入園澡浴嬉戲時
有兩翅王名曰鹿足空中飛來於婇女中
捉王將去譬如金翅鳥海中取龍諸女啼
哭號慟一園驚城内外掻擾悲惶鹿足負
王騰躍虚空至所住止置九十九諸王
中須陀須摩王涕零如雨鹿足王語言大
刹利王汝何以啼如小兒人生有死合會有
離須陀須摩王答言我不畏死甚畏失
信我從生已來初不妄語今日晨朝出
門時有一婆羅門來從我乞我時許言還
當布施不慮無常辜負彼心自招欺
罪是故啼耳鹿足王言汝意欲爾畏此妄
語聽汝還去七日布施婆羅門訖便來還
若過七日不還我有兩翅力取汝不難
須陀須摩王得還本國恣意布施立太子
爲王大會人民懺謝之言我智不周物
治不如法當見忠恕如我今日身非已
有正爾還去擧國人民及諸親戚叩頭留
之願王留意慈蔭此國勿以鹿足鬼王
爲慮也當設鐵舍奇兵鹿足雖神不畏之
也王言不得爾也而説偈言
　　　　實語第一戒　實語昇天梯　　　　
　　　　實語小而大　妄語入地獄　　　　
　　　　我今守實語　寧棄身壽命　　　　
　　　　心無有悔恨
如是思惟已王即發去到鹿足王所鹿足
遙見歡喜而言汝是實語人不失信要一切
人皆惜身命汝從死得脱還來赴信汝是
大人爾時須陀須摩王讃實語實語是爲
人非實語非人如是種種讃實語呵妄語
麁足聞之信心清淨語須陀須摩王言汝
好説此今相放捨汝既得脱九十九王亦
布施汝隨意各還本國如是語已百王各
得還去如是等種種本生中相是爲尸羅
波羅蜜滿問曰羼提波羅蜜云何滿答曰若
人來罵撾捶割剥支解奪命心不起瞋如羼
提比丘爲迦梨王截其手足耳鼻心堅不
動問曰毘梨耶波羅蜜云何滿答曰若有
大心勤力如大施菩薩爲一切故以此
一身誓抒大海令其乾盡定心不懈亦
如讃弗沙佛七日七夜翹一脚目不眴問
曰禪波羅蜜云何滿答曰如一切外道禪
定中得自在又如尚闍梨仙人坐禪時無
出入息鳥於螺髻中生子不動不搖乃
至鳥子飛去問曰般若波羅蜜云何滿答曰
菩薩大心思惟分別如劬嬪陀婆羅門大臣
分閻浮提大地作七分若干大城小城聚落
村民盡作七分般若波羅蜜如是是菩薩六
波羅蜜滿在迦葉佛所作弟子持淨戒行
功徳生兜率天上問曰菩薩何以生兜率天
上而不在上生不在下生是大有福徳
應自在生答曰有人言因縁業熟應在
是中生復次下地中結使厚濁上地中結使
利兜率天上結使不厚不利智慧安隱故
復次不欲過佛出世時故若於下地生
命短壽終時佛未出世若於上地生命長壽
未盡復過佛出時兜率天壽與佛出時會
故復次佛常居中道故兜率天於六天及
梵之中上三下三於彼天下必生中國
中夜降神中夜出迦毘羅婆國行中道得
阿耨多羅三藐三菩提中道爲人説法中夜
入無餘涅槃好中法故中天上生如是菩
薩兜率天上生竟以四種觀人間一者觀
時二者觀土地三者觀種姓四者觀生處
云何觀時時有八種佛出其中第一人長
壽八萬四千歳時第二人壽七萬歳第三人
壽六萬歳第四人壽五萬歳第五人壽四萬
歳第六人壽三萬歳第七人壽二萬歳第八
人壽一百餘歳菩薩如是念人壽百歳佛
出時到是名觀時云何觀土地諸佛常在
中國生多金銀寶物飮食豐美其土清淨
云何觀種姓佛生二種姓中若刹利若婆
羅門刹利種勢力大故婆羅門種姓智慧
大故隨時所貴者佛於中生云何觀生
處何等母人能懷那羅延力菩薩亦能自護
淨戒如是觀竟唯中國迦毘羅婆淨飯王后
能懷菩薩如是思惟已於兜率天下不
失正慧入於母胎問曰何以故一切菩薩



末後身從天上來不從人中來答曰乘
上道故六道之中天道最上復次天上下時
種種瑞應未曾所有若從人道人道不能
有此復次人敬重天故問曰一切人以垢
心有相續入母胎一切邪慧相應云何
名菩薩正慧入母胎答曰有人言有相續
時一切衆生邪慧心入母胎菩薩憶念不失
故名正慧入母胎中陰中住則知中陰住
入胎時知入胎歌羅羅時知住歌羅羅
受胎七日赤白
精和合時也頞浮陀二七日時如
璽胞状也時知住頞
浮陀伽那時知住伽那三七日時
如凝酪也五皰
時知住五皰出生時知出生是中憶念
不失是名正慧入母胎復次餘人在中陰
住時若男於母生欲染心此女人與我從
事於父生瞋恚若女於父生染欲心此
男子與我從事於母生瞋恚如是瞋恚心
染欲心菩薩無此菩薩先已了知是父是
母是父是母能長養我身我依父母生身
得阿耨多羅三藐三菩提是淨心念父母相
續入胎是名正慧入母胎是菩薩滿十月
正慧不失念出胎行七歩發口言是我末
後身乃至將示相師汝觀我子實有三十
二大人相不若有三十二相具足者是應
有二法若在家當爲轉輪聖王若出家當
成佛諸相師言地天太子實有三十二大人
相若在家者當作轉輪王若出家者當成
佛王言何等三十二相相師答言一者足
下安平立相足下一切著地間無所受不
容一針二者足下二輪相千輻輞轂三事具
足自然成就不待人工諸天工師毘首羯
磨不能化作如是妙相問曰何以故不
能答曰是毘首羯磨諸天工師不隱沒智
慧是輪相善業報是天工師生報得智慧
是輪相行善根智慧得是毘首羯磨一世得
是智慧是輪相從無量劫智慧生以是故
毘首羯磨不能化作何況餘工師三者長指
相指纖長端直次第傭好指節參差四者
足跟廣平相五者手足指縵網相如鴈王張
指則現不張則不現六者手足柔軟相如
細劫波毳勝餘身分七者足趺高滿相以
足蹈地不廣不狹足下色如赤蓮華足指
間網及足邊色如眞珊瑚指爪如淨赤銅
足趺上眞金色足趺上毛青毘琉璃色其足
嚴好譬如雜寶屐種種莊飾八者伊泥延膊
相如伊泥延鹿膊隨次傭纖九者正立手
摩膝相不俯不仰以掌摩膝十者陰藏相
譬如調善象寶馬寶問曰若菩薩得阿耨多
羅三藐三菩提時諸弟子何因縁見陰藏
相答曰爲度衆人決衆疑故示陰藏相
復有人言佛化作馬寶象寶示諸弟子言
我陰藏相亦如是十一者身廣長等相如尼
拘盧陀樹菩薩身齊爲中四邊量等十二
者毛上向相身有諸毛生皆上向而穉十
三者一一孔一毛生相毛不亂青琉璃色毛
右靡上向十四者金色相問曰何等金色
答曰若鐵在金邊則不現今現在金比佛
在時金則不現佛在時金比閻浮那金則
不現閻浮那金比大海中轉輪聖王道中金
沙則不現金沙比金山則不現金山比須
彌山則不現須彌山金比三十三諸天瓔
珞金則不現三十三諸天瓔珞金比焔摩天
金則不現焔摩天金比兜率陀天金則不
現兜率陀天金比化自在天金則不現化
自在天金比他化自在天金則不現他化自
在天金比菩薩身色則不現如是色是名
金色相十五者丈光相四邊皆有一丈光
佛在是光中端嚴第一如諸天諸王寶光明
淨十六者細薄皮相塵土不著身如蓮華
葉不受塵水若菩薩在乾土山中經行土
不著足隨藍風來吹破土山令散爲塵
乃至一塵不著佛身十七者七處隆滿相
兩手兩足兩肩項中七處皆隆滿端正色
淨勝餘身體十八者兩腋下隆滿相不高
不深十九者上身如師子相二十者大直
身相於一切人中身最大而直二十一者肩
圓好相一切治肩無如是者二十二者四
十齒相不多不少餘人三十二齒身三百餘
骨頭骨有九菩薩四十齒頭有一骨菩薩
齒骨多頭骨少餘人齒骨少頭骨多以是
故異於餘人身二十三者齒齊相諸齒等
無麁無細不出不入齒密相人不知者謂
爲一齒齒間不容一毫二十四者牙白相
乃至勝雪山王光二十五者師子頬相如師
子獸中王平廣頬二十六者味中得上味相


有人言佛以食著口中是一切食皆作最
上味何以故是一切食中有最上味因故
無是相人不能發其因故不得最上
味復有人言若菩薩擧食著口中是時咽
喉邊兩處流注甘露和合諸味是味清淨
故名味中得上味二十七者大舌相是菩
薩大舌從口中出覆一切面分乃至髮際
若還入口口亦不滿二十八者梵聲相如
梵天王五種聲從口出其一深如雷二清
徹遠聞聞者悦樂三入心敬愛四諦了易
解五聽者無厭菩薩音聲亦如是五種
聲從口中出迦陵毘伽聲相如迦陵毘
伽鳥聲可愛鼓聲相如大鼓音深遠二十
九者眞青眼相如好青蓮華三十者牛眼
睫相如牛王眼睫長好不亂三十一者頂
髻相菩薩有骨髻如拳等在頂上三十二
者白毛相白毛眉間生不高不下白淨右旋
舒長五尺相師言地天太子三十二大人相
如是菩薩具有此相問曰轉輪聖王有三
十二相菩薩亦有三十二相有何差別答
曰菩薩相者有七事勝轉輪聖王相菩薩
相者一淨好二分明三不失處四具足
五深入六隨智慧行不隨世間七隨遠
離轉輪聖王相不爾問曰云何名相答
曰易知故名相如水異火以相故知問
曰菩薩何以故三十二相不多不少答曰
有人言佛以三十二相莊嚴身者端正不
亂故若少者身不端正若多者佛身相亂
是三十二相端正不亂不可益不可減猶
如佛法不可増不可減身相亦如是問
曰菩薩何以故以相嚴身答曰有人見佛
身相心得信淨以是故以相嚴身復次
諸佛以一切事勝故身色威力種姓家屬
智慧禪定解脱衆事皆勝若佛不莊嚴身相
是事便少復次有人言阿耨多羅三藐三菩
提住是身中若身相不嚴阿耨多羅三藐
三菩提不住此身中譬如人欲娶豪貴家
女其女遣使語彼人言若欲娶我者當
先莊嚴房室除却汚穢塗治香熏安施床
榻被褥綩綖幃帳幄慢幡蓋華香必令嚴飾
然後我當到汝舍阿耨多羅三藐三菩提亦
復如是遣智慧使未來世中到菩薩所言
若欲得我先修相好以自莊嚴然後我當
住汝身中若不莊嚴身者我不住也以
是故菩薩修三十二相自莊嚴身爲得阿
耨多羅三藐三菩提故是時菩薩漸漸長大
見老病死苦厭患心生夜半出家六年苦
行食難陀婆羅門女益身十六功徳石蜜乳
糜食竟菩提樹下破萬八千億鬼兵魔衆
已得阿耨多羅三藐三菩提問曰得何功
徳故名爲佛答曰得盡智無生智故名爲
佛復次有人言得佛十力四無所畏十八
不共法三達無礙三意止一者受教敬重
佛無喜二者不受教不敬重佛無憂三
者敬重不敬重心無異大慈大悲三十七
道品一切諸法總相別相悉知故故名爲佛問
曰何以故未得佛道名爲菩薩得佛道
不名爲菩薩答曰未得佛道心愛著求
欲取阿耨多羅三藐三菩提以是故名爲
菩薩已成佛道更得佛種種異大功徳故
更有異名名爲佛譬如王子未作王名爲
王子已作王不復名王子既爲王雖是王
子不名王子菩薩亦如是未得佛道名
爲菩薩已得佛道名爲佛聲聞法中摩訶
迦旃延尼子弟子輩説菩薩相義如是摩
訶衍人言是迦旃延尼子弟子輩是生死人
不誦不讀摩訶衍經非大菩薩不知諸
法實相自以利根智慧於佛法中作論議
諸結使智定根等於中作義尚處處有失何
況欲作菩薩論議譬如少力人跳小渠尚
不能過何況大河於大河中則知沒失問
曰云何失答曰如上言三阿僧祇劫過名
爲菩薩三阿僧祇中頭目髓腦布施心無有
悔是阿羅漢辟支佛所不能及如昔菩薩
爲大薩陀婆渡大海水惡風壞船語衆賈
人捉我頭髮手足當渡汝等衆人捉已以
刀自殺大海水法不停死屍即時疾風吹
至岸邊大慈如是而言非者誰是菩薩第
二阿僧祇劫行滿未入第三阿僧祇時於
燃燈佛所受記爲佛即時上昇虚空見十
方佛於虚空中立讃然燈佛然燈佛言
汝過一阿僧祇劫當得作佛名釋迦牟
尼得記如是而言爾時未是菩薩豈非



大失迦旃延尼子弟子輩言三阿僧祇劫中
未有佛相亦無種佛相因縁云何當知是
菩薩一切法先有相然後可知其實若無
相則不知摩訶衍人言受記爲佛上昇虚
空見十方佛此非大相耶爲佛所記當
得作佛得作佛者此是大相捨此大相
而取三十二相三十二相轉輪聖王亦有諸
天魔王亦能化作此相難陀提婆達等皆有
三十相婆跋隷婆羅門有三相摩訶迦葉婦
有金色相乃至今世人亦各各有一相二相
若青眼長臂上身如師子如是等種種或
多或少汝何以重此相何經中言三阿僧
祇劫中菩薩不種相因縁如難陀澡浴鞞
婆尸佛願得清淨端正於一辟支佛塔
青黛塗壁作辟支佛像因而作願願我
恒得金色身相又作迦葉佛塔中級以此
三福因縁世世受樂處處所生恒得端嚴
是福之餘生迦毘羅婆釋種中爲佛弟子
得三十大人相清淨端正出家得阿羅漢
道佛説於五百弟子中難陀比丘端正第
一此相易得云何言於九十一大劫中種
餘一生中得是爲大失汝言初阿僧祇劫中
不知當作佛不作佛二阿僧祇劫中知當
作佛不自稱説三阿僧祇劫中知得作佛
能爲人説佛何處説是語何經中有是語
若聲聞法三藏中説若摩訶衍中説迦旃延
尼子弟子輩言雖佛口三藏中不説義理應
爾阿毘曇鞞婆沙菩薩品中如是説答曰摩
訶衍中説初發心是時知我當作佛如阿
遮羅菩薩於長手佛邊初發心時乃至金
剛座處成佛道於其中間顛倒不淨心不
生如首楞嚴三昧中四種菩薩四種受記有
未發心而授記有適發心而授記有於
前授記他人盡知己身不知有於前授記
他人己身盡知汝云何言於二阿僧祇劫
知受記而不自稱説復次佛言無量阿
僧祇劫作功徳欲度衆生何以故言三
阿僧祇劫三阿僧祇劫有量有限問曰摩
訶衍中雖有此語我亦不能都信答曰是
爲大失是佛眞法佛口所説汝無反復汝
從摩訶衍中出生云何言我不能都信
復次摩訶衍論議此中應廣説復次説是三
十二相業因縁欲界中種非色無色界中種
無色界中以無身無色是三十二相是身
莊嚴故於中不得種可爾色界中何以
不得種色界中大有諸梵王常請佛初轉
法輪是智慧清淨能求佛道何以言不得
種三十二相因縁又言人中得種非餘道
如娑伽度龍王十住菩薩阿那婆達多龍
王七住菩薩羅睺阿修羅王亦是大菩薩復
何以言餘道不得種三十二相因縁汝言
人中閻浮提種鬱怛羅曰不可種有義
彼中人無吾我著樂不利根故劬陀尼弗
婆提二處福徳智慧壽命勝閻浮提何以
不得種復次汝言一思種一相是心彈指
頃六十生滅一心中不住不能分別云何
能種大人相此大人相不應不了心得種
以是故多思和合能種一相如重物一人不
能擔必須多人力如是種相要得大心
多思和合爾乃得種以是故名百福相百
大心思種福徳是名百福相不應一思
種一相餘事尚不得一思種一事何況百
福相何以故言釋迦文尼菩薩心未純淑弟
子心純淑彌勒菩薩心純淑弟子心未純淑
是語何處説三藏中摩訶衍中無是事
此言自出汝心汝但見釋迦文尼菩薩於
寶窟中見弗沙佛七日七夜以一偈讃彌
勒菩薩亦種種讃弗沙佛但阿波陀那經
中不説汝所不知無因縁故汝便謂彌勒
弟子心未純淑如是皆爲違失汝言菩薩
一切物能施無所愛惜如尸毘王爲鴿故
割肉與鷹心不悔恨如以財寶布施是
名下布施以身布施是名中布施種種施
中心不著是爲上布施汝何以讃中布施
爲檀波羅蜜滿此施心雖大多慈悲有知
智慧有不知智慧如人爲父母親屬不惜
身或爲主不惜身以是故知爲鴿不惜
身是中布施問曰菩薩爲一切衆生爲父
母爲主者爲一切人故以是故非直
不惜身爲檀波羅蜜滿答曰雖爲一切衆
生是心不清淨不知己身無吾我不知
取者無人無主不知所施物實性不可説
一不可説異於是三事心著是爲不
清淨於世界中得福徳報不能直至佛
道如説般若波羅蜜中三事不可得亦不
著是爲具足檀波羅蜜滿如是乃至般若
波羅蜜能分別大地城郭聚落作七分是
爲般若波羅蜜滿是般若波羅蜜無量無邊
如大海水諸天聖人阿羅漢辟支佛乃至初
行菩薩尚不能知其邊涯十地住菩薩乃
能知云何汝言能分大地城郭聚落作七
分是名般若波羅蜜滿是事是算數法能分
地是世俗般若波羅蜜中少許分譬如大
海水中一渧兩渧實般若波羅蜜名三世諸
佛母能示一切法實相是般若波羅蜜無
來處無去處一切處求不可得如幻如響
如水中月見便失諸聖人憐愍故雖一相
以種種名字説是般若波羅蜜諸佛智慧寶
藏汝言大失汝言四種觀觀時觀土地觀
種族觀生處人壽八萬歳佛出世七六五
四三二萬歳中佛出世人壽百歳是佛出世
時若諸佛常憐愍衆生何以正八種時中
出世餘時不出佛法不待時如好藥服
時便差病佛法亦如是不待時問曰雖菩
薩憐愍衆生諸佛不待時過八萬歳人長
壽多樂染愛等結使厚根鈍非可化時若
百歳後時人短壽苦多瞋恚等諸結使更厚
此樂時苦時非得道時以是故佛不出世
答曰諸天壽出千萬歳有先世因縁雖多
樂染愛厚能得道何況人中不大樂三十
六種不淨易可教化以是故人壽過八萬
歳佛應出世是中人無病心樂故人皆
利根福徳福徳利根故應易得道復次師
子鼓音王佛時人壽十萬歳明王佛時人
壽七百阿僧祇劫阿彌陀佛時人壽無量阿
僧祇劫汝云何言過八萬歳佛不出世問
曰摩訶衍經有此事我法中無十方佛唯
過去釋迦文尼拘陳若等一百佛未來彌勒
等五百佛答曰摩訶衍論中種種因縁説三
世十方佛何以故十方世界有老病死婬怒
癡等諸苦惱以是故佛應出其國如經中
説無老病死煩惱者諸佛則不出世復次
多病人應有多藥師汝等聲聞法長阿含
中毘沙門王以偈白佛
稽首去來現在諸佛亦復歸命釋迦文佛」
汝經説過去未來現在諸佛言稽首釋迦
文尼佛言歸命以此故知現在有餘佛若
無餘國佛何以故前稽首三世佛後別歸
命釋迦文尼佛此王未離欲在釋迦文尼
所得道敬愛心重故歸命於餘佛所直
稽首問曰佛口説一世間無一時二佛
出亦不得一時二轉輪王出以是故不
應現在有餘佛答曰雖有此言汝不解
其義佛説一三千大千世界中無一時二佛
出非謂十方世界無現在佛也如四天下
世界中無一時二轉輪聖王出此大福徳
人無怨敵共世故以是故四天下一轉輪
聖王佛亦如是於三千大千世界中亦無
二佛出佛及轉輪聖王經説一種汝何以信
餘四天下更有轉輪聖王而不信餘三千
大千世界中更有佛復次一佛不能得度
一切衆生若一佛能度一切衆生者可不
須餘佛但一佛出如諸佛法度可度衆
生已而滅如燭盡火滅有爲法無常性空
故以是故現在應更有餘佛復次衆生
無量苦亦無量是故應有大心菩薩出亦
應有無量佛出世度諸衆生問曰如經
中説無量歳中佛時時出譬如漚曇婆羅
樹華時時一出若十方佛充滿佛便易出
易得不名爲難値答曰不爾爲一大千
世界中佛無量歳時時出不言一切十方
世界中難亦爲罪人不知恭敬不勤精
進求道以是故語言佛無量歳時時一
出又此衆生衆罪報故墮惡道中無量劫
尚不聞佛名何況見佛以是人故言
佛出世難問曰若現在十方多有諸佛菩
薩今一切衆生罪惡苦惱何以不來度之
答曰衆生無量阿僧祇劫罪垢深厚雖有種
種餘福無見佛功徳故不見佛如偈説
　　　　好福報未近　衰罪未除却　　　　
　　　　現在不能見　大徳有力人　　　　
　　　　大徳諸聖人　心亦無分別　　　　
　　　　慈悲一切人　一時令欲度　　　　
　　　　衆生福徳熟　智慧根亦利　　　　
　　　　若爲現度縁　即時得解脱　　　　
　　　　譬如大龍王　隨願雨衆雨　　　　
　　　　罪福隨本行　各各如所受
問曰若自有福徳自有智慧如是人佛能
度若無福徳智慧佛不度若爾者自有福
徳智慧不待佛度答曰此福徳智慧從佛
因縁出若佛不出世諸菩薩以十善因縁
四無量意後世罪福報種種因縁教道若
無菩薩有種種經中説人得此法行福徳
因縁復次人雖有福徳智慧若佛不出世
是世界中受報不能得道若佛出世乃能
得道是爲大益譬如人雖有目日不出時
不能有所見要須日明得有所見不得
言我有眼何用日爲如佛説二因二縁
能生正見一從他聞法二内自如法思惟
福徳事故能生善心利根智慧故能如法
思惟以是故知從佛得度如是等種種
多有違錯欲作般若波羅蜜論議故不能
復廣論餘事
大智度論卷第四

大智度初品中摩訶薩埵釋論
第九卷第五

　　龍樹菩薩造
　　後秦龜茲國三藏法師鳩摩羅什
奉　　　　　　　　　　詔譯
經摩訶薩埵論問曰云何名摩訶薩埵
答曰摩訶者大薩埵名衆生或名勇心此
人心能爲大事不退不還大勇心故名爲
摩訶薩埵復次摩訶薩埵者於多衆生中最
爲上首故名爲摩訶薩埵復次多衆生中
起大慈大悲成立大乘能行大道得最大
處故名摩訶薩埵復次大人相成就故名
摩訶薩埵摩訶薩埵相者如讃佛偈中説
　　　　唯佛一人獨第一　三界父母一切智　　　　
　　　　於一切等無與等　稽首世尊希有比　　　　
　　　　凡人行惠爲己利　求報以財而給施　　　　
　　　　佛大慈仁無此事　怨親憎愛以等利
復次必能説法破一切衆生及己身大邪見
大愛慢大我心等諸煩惱故名爲摩訶薩
埵復次衆生如大海無初無中無後有明
智算師於無量歳計算不能盡竟如佛
語無盡意菩薩譬如十方一切世界乃至虚
空邊際合爲一水令無數無量衆生共持
一髮取一渧而去更有無央數衆生如
前共持一髮取一渧而去如是令彼大水
悉盡無餘衆生故不盡以是衆生等無
邊無量不可數不可思議盡能救濟令離
苦惱著於無爲安隱樂中有此大心欲度
多衆生故名摩訶薩埵如不可思議經中
漚舍那優婆夷語須達那菩薩言諸菩薩摩
訶薩輩不爲度一人故發阿耨多羅三藐
三菩提心亦非爲二三乃至十人故非百
非千非萬非十萬非百萬非一億十百千
萬乃至億億非爲阿由他億衆生故發心
非那由他億非阿耶陀衆生故非頻婆
羅非歌歌羅非阿歌羅非簸婆羅非摩
波羅非波陀非多婆非鞞婆呵非怖摩
非念摩非阿婆迦非摩伽婆非毘羅伽
非僧伽摩非毘薩羅非謂閻婆非鞞闍迦
非鞞盧呵非鞞跋帝非鞞伽多非兜羅
非阿婆羅那非他婆羅非鞞婆耶婆非
藐寫非鈍那耶寫非𨢘婆羅非鞞婆羅非
菩遮多非阿跋伽陀非鞞施他非泥婆
羅非𨢘犁浮陀非波摩陀夜非比初婆
非阿犁浮陀非阿犁薩寫非𨢘云迦非度
于多非呵樓那非摩樓陀非叉夜非烏
羅多非末殊夜摩非三摩陀非毘摩陀非
波摩陀非阿滿陀羅非婆滿多羅非摩多
羅非𨢘兜末多羅非鞞摩多羅非波羅多
羅非尸婆多羅非𨢘羅非爲羅非提羅
非枝羅非翅羅𨢘尼羅非斯羅非波
羅非彌羅非婆羅羅非迷樓非企盧
非摩屠羅非三牟羅非阿婆夜非劍摩羅
非摩摩羅非阿達多非𨢘樓非鞞樓婆
非迦羅跋非呵婆跋非鞞婆跋非婆婆
非阿羅婆非娑羅婆羅非迷羅浮羅非
摩遮羅非陀摩羅非波摩陀非尼伽摩
非阿跋多非泥提舍非阿叉夜非三浮陀
非婆摩摩非阿婆陀非漚波羅非波頭
摩非僧佉非伽提非漚波伽摩非阿僧
祇非阿僧祇阿僧祇非無量非無量無量
非無邊非無邊無邊非無等非無等無
等非無數非無數無數非不可計非不可
計不可計非不可思議非不可思議不可思
議非不可説非不可説不可説非爲一國
土微塵等衆生故發心非爲二三至十百
千萬億千萬億阿由陀那由他乃至不可説
不可説國土微塵等衆生故發心非爲一
閻浮提微塵等衆生故發心非爲拘陀尼鬱
怛羅曰弗婆提微塵等衆生故發心非爲



小千世界中千世界大千世界微塵等衆
生故發心非爲二三至十百千萬億阿
由他那由陀乃至不可説不可説三千大千
世界微塵等衆生故發心非爲供養供
給一佛故發心乃至非爲供養供給不可
説不可説諸佛故發心非爲供養供給一
國土微塵等諸佛故發心乃至非爲供養
供給不可説不可説三千大千世界微塵等
諸佛故發心非爲淨一佛土故發心乃
至非爲淨不可説不可説三千大千世界微
塵等佛土故發心非爲受持一佛法故發
心乃至非爲受持不可説不可説三千大千
世界微塵等佛法故發心非爲令一三千
大千世界中佛種不斷故發心乃至非爲
令不可説不可説三千大千世界微塵等
三千大千世界中佛種不斷故發心非爲
分別知一佛願故發心乃至非爲分別知
不可説不可説三千大千世界微塵等佛願
故發心非爲莊嚴一佛土故發心乃至
非爲莊嚴不可説不可説三千大千世界
微塵等佛土故發心非爲分別知一佛會
弟子衆故發心乃至非爲分別知不可説
不可説三千大千世界微塵等佛會弟子
衆故發心非爲持一佛法輪故發心乃
至非爲持不可説不可説三千大千世界
微塵等佛法輪故發心非爲知一人諸心
故非爲知一人諸根故非爲知一三千
大千世界中諸劫次第相續故非爲分別
斷一人諸煩惱故發心乃至非爲分別
斷不可説不可説三千大千世界微塵等人
諸煩惱故發心是諸菩薩摩訶薩願言盡
教化一切十方衆生盡供養供給一切十方
諸佛願令一切十方諸佛土清淨心堅受
持一切十方諸佛法分別知一切諸佛土
故盡知一切諸佛弟子衆故分別知一切
衆生諸心故知斷一切衆生諸煩惱故盡
知一切衆生諸根故諸菩薩發心作阿耨
多羅三藐三菩提如是等十門爲首乃至百
千萬億阿僧祇門是爲道法門菩薩應知應
入略説如是諸菩薩實道一切諸法皆入皆
知智慧知故一切佛土菩薩道中莊嚴故漚
舍那言善男子我願如是自有世界已
來一切衆生盡清淨一切煩惱悉斷須達那
言是何解脱漚舍那答言是名無憂安隱
幢我知此一解脱門不知諸菩薩大心如
大海水一切諸佛法能持能受諸菩薩心不
動如須彌山諸菩薩如藥王能除一切諸
煩惱諸菩薩如日能照除一切闇諸菩薩
如地能含受一切衆生諸菩薩如風能益
一切衆生諸菩薩如火能燒一切外道諸煩
惱諸菩薩如雲能雨法水諸菩薩如月福
徳光明能照一切諸菩薩如釋提桓因守
護一切衆生是菩薩道法甚深我云何能盡
知以是諸菩薩生大願欲得大事欲至
大處故名摩訶薩埵復次是般若波羅蜜經
中摩訶薩埵相佛自説如是如是相是摩
訶薩埵相舍利弗須菩提富樓那等諸大弟
子各各説彼品此中應廣説
　　大智度初品中菩薩功徳釋論第十
經】皆得陀羅尼及諸三昧行空無相無作已
得等忍論問曰何以故以此三事次第
讃菩薩摩訶薩答曰欲出諸菩薩實功徳
故應讃則讃應信則信以一切衆生所不
能信甚深清淨法讃菩薩復次先説菩薩
摩訶薩名字未説所以爲菩薩摩訶薩以
得諸陀羅尼三昧及忍等諸功徳故名爲
菩薩摩訶薩問曰已知次第義何以故名
陀羅尼云何陀羅尼答曰陀羅尼秦言能
持或言能遮能持者集種種善法能持
令不散不失譬如完器盛水水不漏散
能遮者惡不善根心生能遮令不生若
欲作惡罪持令不作是名陀羅尼是陀
羅尼或心相應或心不相應或有漏或無漏
無色不可見無對一持一入一陰攝法持
法入行陰九智知丹注云
除盡智一識識丹注云
一意識阿
毘曇法陀羅尼義如是復次得陀羅尼菩
薩一切所聞法以念力故能持不失復次
是陀羅尼法常逐菩薩譬如間日瘧病是
陀羅尼不離菩薩譬如鬼著是陀羅尼常
隨菩薩如善不善律儀復次是陀羅尼持






菩薩不令墮二地坑譬如慈父愛子子欲
墮坑持令不墮復次菩薩得陀羅尼力
故一切魔王魔民魔人無能動無能破
無能勝譬如須彌山凡人口吹不能令動
問曰是陀羅尼有幾種答曰是陀羅尼多
種一名聞持陀羅尼得是陀羅尼者一切
語言諸法耳所聞者皆不忘失是名聞持
陀隣尼復有分別知陀羅尼得是陀羅尼
者諸衆生諸法大小好醜分別悉知如偈
説
　　　　諸象馬金　木石諸衣　男女及水　　　　
　　　　種種不同　諸物名一　貴賤理殊　　　　
　　　　得此總持　悉能分別
復有入音聲陀羅尼菩薩得此陀羅尼
者聞一切語言音不喜不瞋一切衆生
如恒河沙等劫惡言罵詈心不憎恨問曰
菩薩諸漏未盡云何能如恒河沙等劫忍此
諸惡答曰我先言得此陀羅尼力故能爾
復次是菩薩雖未盡漏大智利根能思惟
除遣瞋心作是念若耳根不到聲邊惡
聲著誰又如罵聲聞便直過若不分別誰
當瞋者凡人心著吾我分別是非而生恚
恨復次若人能知諸言隨生隨滅前後不
倶則無瞋恚亦知諸法内無有主誰罵誰
瞋若有人聞殊方異語此言爲好彼以爲
惡好惡無定雖罵不瞋若有人知語聲
無定則無瞋喜如親愛罵之雖罵不恨
非親惡言聞則生恚如遭風雨則入舍
持蓋如地有刺則著靴鞋大寒燃火熱
時求水如是諸患但求遮法而不瞋之罵
詈諸惡亦復如是但以慈悲息此諸惡不
生瞋心復次菩薩知諸法不生不滅其性
皆空若人瞋恚罵詈若打若殺如夢如化
誰瞋誰罵復次若有人如恒河沙等劫衆
生讃歎供養衣食臥具醫藥華香瓔珞得
忍菩薩其心不動不喜不著問曰已知
菩薩種種不瞋因縁未知實讃功徳而亦
不喜答曰知種種供養恭敬是皆無常今
有因縁故來讃歎供養後更有異因縁則
瞋恚若打若殺是故不喜復次菩薩作
是念以我有功徳智慧故來讃歎供養是
爲讃歎功徳非讃我也我何以喜復次
是人自求果報故於我所作因縁供養我
作功徳譬如人種穀漑灌修理地亦不
喜
復次若人供養我我若喜受者我福徳則
薄他人得福亦少以是故不喜復次菩
薩觀一切法如夢如響誰讃誰喜我於三
界中未得脱諸漏未盡未得佛道云何
得讃而喜若應喜者唯佛一人何以故一切
功徳都已滿故是故菩薩得種種讃歎供養
供給心不生喜如是等相名爲入音聲陀
羅尼復有名寂滅陀羅尼無邊旋陀羅尼隨
地觀陀羅尼威徳陀羅尼華嚴陀羅尼音淨
陀羅尼虚空藏陀羅尼海藏陀羅尼分別諸法
地陀羅尼明諸法義陀羅尼如是等略説五
百陀羅尼門若廣説則無量以是故言諸菩
薩皆得陀羅尼諸三昧者三三昧空無作無
相有人言觀五陰無我無我所是名爲
空住是空三昧不爲後世故起三毒是
名無作縁離十相故五塵男女生住
滅故是名無相有人言住是三昧中知
一切諸法實相所謂畢竟空是名空三
昧知是空已無作云何無作不觀諸法
若空若不空若有若無等如佛説法句中偈
　　　　見有則恐怖　見無亦恐怖　　　　
　　　　是故不著有　亦復不著無
是名無作三昧云何無相三昧一切法無有
相一切法不受不著是名無相三昧如偈
説
　　　　言語已息　心行亦滅　不生不滅　　　　
　　　　如涅槃相
復次十八空是名空三昧種種丹注云五道生
有本有死有中
有
業有中心不求是名無作三昧一切諸相破
壞不憶念是名無相三昧問曰有種種禪
定法何以故獨稱此三三昧答曰是三三
昧中思惟近涅槃故令人心不高不下平
等不動餘處不爾以是故獨稱是三三昧
餘定中或愛多或慢多或見多是三三昧中
第一實義實利能得涅槃門以是故諸禪定
法中以是三空法爲三解脱門亦名爲三
三昧是三三昧實三昧故餘定亦得名定
復次除四根本禪從未到地乃至有頂地



名爲定亦名三昧非禪四禪亦名定亦
名禪亦名三昧諸餘定亦名定亦名三昧
如四無量四空定四辯六通八背捨八勝處
九次第定十一切處等諸定法復有人言一
切三昧法有二十三種有言六十五種有
言五百種摩訶衍最大故無量三昧所謂遍
法性莊嚴三昧能照一切三世法三昧不分
別知觀法性底三昧入無底佛法三昧如虚
空無底無邊照三昧如來力行觀三昧佛無
畏莊嚴力嚬呻三昧法性門旋藏三昧一切
世界無礙莊嚴遍月三昧遍莊嚴法雲光
三昧菩薩得如是等無量諸三昧復次般
若波羅蜜摩訶衍義品中略説則有一百八
三昧初名首楞嚴三昧乃至虚空不著不染
三昧廣説則無量三昧以是故説諸菩薩
得諸三昧行空無相無作者問曰前言菩
薩得諸三昧何以故復言行空無相無作
答曰前説三昧名未説相今欲説相是
故言行空無作無相若有人行空無相
無作是名得實相三昧如偈説
　　　　若持戒清淨　是名實比丘　　　　
　　　　若有能觀空　是名得三昧　　　　
　　　　若有能精進　是名行道人　　　　
　　　　若有得涅槃　是名爲實樂
已得等忍者問曰云何等云何忍答曰有
二種等衆生等法等忍亦二種衆生忍法忍
云何衆生等一切衆生中等心等念等愛等
利是名衆生等問曰慈悲力故於一切
衆生中應等念不應等觀何以故菩薩
行實道不顛倒如法相云何於善人不
善人大人小人人及畜生一等觀不善人
中實有不善相善人中實有善相大人小
人人及畜生亦爾如牛相牛中住馬相馬
中住牛相非馬中馬相非牛中馬不作牛
故衆生各各相云何一等觀而不墮顛倒
答曰若善相不善相是實菩薩應墮顛倒
何以故破諸法相故以諸法非實善相非
實不善相非多相非少相非人非畜生非
一非異以是故汝難非也如説諸法相
偈
　　　　不生不滅　不斷不常　不一不異　　　　
　　　　不去不來　因縁生法　滅諸戲論　　　　
　　　　佛能説是　我今當禮
復次一切衆生中不著種種相衆生相空相
一等無異如是觀是名衆生等若人是中
心等無礙直入不退是名得等忍得等
忍菩薩於一切衆生不瞋不惱如慈母愛
子如偈説
　　　　觀聲如呼響　身行如鏡像　　　　
　　　　如此得觀人　云何而不忍
是名衆生等忍云何名法等忍善法不善法
有漏無漏有爲無爲等法如是諸法入不二
入法門入實法相門如是入竟是中深入
諸法實相時心忍直入無諍無礙是名法
等忍如偈説
　　　　諸法不生不滅　非不生非不滅　　　　
　　　　亦不生滅非不生滅　亦非不生滅　　　　
　　　　非非不生滅
已得解脱丹注云於邪見得
離故言解脱也空非空丹注云
於空
不取故
言非也是等悉捨滅諸戲論言語道斷深入
佛法心通無礙不動不退名無生忍是助
佛道初門以是故説已得等忍
經得無礙陀羅尼論問曰前已説諸菩
薩得陀羅尼今何以復説得無礙陀羅尼
答曰無礙陀羅尼最大故如一切三昧中三
昧王三昧最大如人中之王如諸解脱中無
礙解脱大丹注云得佛得
道時所得也如是一切諸陀羅尼
中無礙陀羅尼大以是故重説復次先説
諸菩薩得陀羅尼不知是何等陀羅尼
有小陀羅尼如轉輪聖王仙人等所得聞持
陀羅尼分別衆生陀羅尼歸命救護不捨陀羅
尼如是等小陀羅尼餘人亦有是無礙陀
羅尼外道聲聞辟支佛新學菩薩皆悉不得
唯無量福徳智慧大力諸菩薩獨有是陀羅
尼以是故別説復次是菩薩輩自利已具
足但欲益彼説法教化無盡以無礙陀羅
尼爲根本以是故諸菩薩常行無礙陀羅
尼
經悉是五通論如意天眼天耳他心
智自識宿命云何如意如意有三種能到
轉變聖如意能到有四種一者身能飛行
如鳥無礙二者移遠令近不往而到三者
此沒彼出四者一念能至轉變者大能作小



小能作大一能作多多能作一種種諸物皆
能轉變外道輩轉變極久不過七日諸佛
及弟子轉變自在無有久近聖如意者外六
塵中不可愛不淨物能觀令淨可愛淨物
能觀令不淨是聖如意法唯佛獨有是如
意通從修四如意足生是如意足通等色
縁故次第生不可一時得天眼通者於眼
得色界四大造清淨色是名天眼天眼所
見自地及下地六道中衆生諸物若近若遠
若覆若細諸色無不能照見天眼有二
種一者從報得二者從修得是五通中天
眼從修得非報得何以故常憶念種種光
明得故復次有人言是諸菩薩輩得無生
法忍力故六道中不攝但爲教化衆生
故以法身現於十方三界中未得法身
菩薩或修得或報得問曰是諸菩薩功徳
勝阿羅漢辟支佛何以故讃凡夫所共小
功徳天眼不讃諸菩薩慧眼法眼佛眼答曰
有三種天一假號天二生天三清淨天轉輪
聖王諸餘大王等是名假號天從四天王
天乃至有頂生處是名生天諸佛法身菩
薩辟支佛阿羅漢是名清淨天是清淨天修
得天眼是謂天眼通佛法身菩薩清淨天
眼一切離欲五通凡夫所不能得聲聞辟
支佛亦所不得所以者何小阿羅漢小用
心見一千世界大用心見二千世界大
阿羅漢小用心見二千世界大用心見三
千大千世界辟支佛亦爾是名天眼通云
何名天耳通於耳得色界四大造清淨色
能聞一切聲天聲人聲三惡道聲云何得天
耳通修得常憶念種種聲是名天耳通云
何識宿命通本事常憶念日月年歳至胎中
乃至過去世中一世十世百世千萬億世乃
至大阿羅漢辟支佛知八萬大劫諸大菩薩
及佛知無量劫是名識宿命通云何名知
他心通知他心若有垢若無垢自觀心生
住滅時常憶念故得復次觀他人喜相瞋相
怖相畏相見此相已然後知心是爲他心
智初門是五通略説竟
經言必信受論天人龍阿修羅等及一
切大人皆信受其語是不綺語報故諸綺語
報者雖有實語一切人皆不信受如偈説
　　　　有墮餓鬼中　火炎從口出　　　　
　　　　四向發大聲　是爲口過報　　　　
　　　　雖復多聞見　在大衆説法　　　　
　　　　以不誠信業　人皆不信受　　　　
　　　　若欲廣多聞　爲人所信受　　　　
　　　　是故當至誠　不應作綺語
經無復懈怠論懈怠法破在家人財
利福利破出家人生天樂涅槃樂在家出家
名聲倶滅大失大賊無過懈怠如偈説
　　　　懈怠沒善心　癡闇破智明　　　　
　　　　妙願皆爲滅　大業亦已失
以是故説無復懈怠
經已捨利養名聞論是利養法如賊
壞功徳本譬如天雹傷害五穀利養名聞
亦復如是壞功徳苗令不増長如佛説
譬喩如毛繩縛人斷膚截骨貪利養人
斷功徳本亦復如是如偈説
　　　　得入栴檀林　而但取其葉　　　　
　　　　既入七寶山　而更取水精　　　　
　　　　有人入佛法　不求涅槃樂　　　　
　　　　反求利供養　是輩爲自欺　　　　
　　　　是故佛弟子　欲得甘露味　　　　
　　　　當棄捨雜毒　勤求涅槃樂　　　　
　　　　譬如惡雹雨　傷害於五穀　　　　
　　　　若著利供養　破慚愧頭陀　　　　
　　　　今世燒善根　後世墮地獄　　　　
　　　　如提婆達多　爲利養自沒
以是故言已捨利養名聞
經説法無所悕望論大慈憐愍爲衆説
法不爲衣食名聲勢力故説大慈悲故
心清淨故得無生法忍故如偈説
　　　　多聞辯慧巧言語　美説諸法轉人心　　　　
　　　　自不如法行不正　譬如雲雷而不雨　　　　
　　　　博學多聞有智慧　訥口拙言無巧便　　　　
　　　　不能顯發法寶藏　譬如無雷而小雨　　　　
　　　　不廣學問無智慧　不能説法無好行　　　　
　　　　是弊法師無慚愧　譬如小雲無雷雨　　　　
　　　　多聞廣智美言語　巧説諸法轉人心　　　　
　　　　行法心正無所畏　如大雲雷澍洪雨　　　　
　　　　法之大將持法鏡　照明佛法智慧藏　　　　
　　　　持誦廣宣振法鈴　如海中船渡一切　　　　



　　　　亦如蜂王集諸味　説如佛言隨佛意　　　　
　　　　助佛明法度衆生　如是法師甚難値
經度甚深法忍論云何甚深法十二因
縁是名甚深法如佛告阿難是十二因
縁法甚深難解難知復次依過去未來世
生六十二邪見網永離是名甚深法如
佛語比丘凡夫無聞若欲讃佛所讃甚
小所謂若讃戒清淨若讃離諸欲若能
讃是甚深難解難知法是爲實讃佛是中
梵網經應廣説復次三解脱門是名甚深
法如佛説般若波羅蜜中諸天讃言世尊
是法甚深佛言甚深法者空則是義無作無
相則是義復次解一切諸法相實不可破
不可動是名甚深法復次除内心想智力
但定心諸法清淨實相中住譬如熱氣盛非
黄見黄心想智力故於諸法轉觀是名淺
法譬如人眼清淨無熱氣如實見黄是黄
如是除内心想智力慧眼清淨見諸法實
相譬如眞水精黄物著中則隨作黄色青
赤白色皆隨色變心亦如是凡夫人内心想
智力故見諸法異相觀諸法實相非空非
不空不有非不有是法中深入不轉無所
罣礙是名度深法忍度名得甚深法具足
滿無所礙得度彼岸是名爲度
經得無畏力論諸菩薩四無所畏力成
就問曰如菩薩所作未辦未得一切智何
以故説得四無所畏答曰無所畏有二
種菩薩無所畏佛無所畏是諸菩薩雖未得
佛無所畏得菩薩無所畏是故名爲得無
畏力問曰何等爲菩薩四無所畏答曰一者
一切聞能持故得諸陀羅尼故常憶念不忘
故衆中説法無所畏故二者知一切衆
生欲解脱因縁諸根利鈍隨其所應而爲
説法故菩薩在大衆中説法無所畏三者
不見若東方南西北方四維上下有來難問
令我不能如法答者不見如是少許相
故於衆中説法無所畏四者一切衆生
聽受問難隨意如法答能巧斷一切衆生
疑故菩薩在大衆中説法無所畏
經過諸魔事論魔有四種一者煩惱魔
二者陰魔三者死魔四者他化自在天子
魔是諸菩薩得菩薩道故破煩惱魔得法
身故破陰魔得道得法性身故破死魔
常一心故一切處心不著故入不動三昧
故破他化自在天子魔以是故説過諸魔
事復次是般若波羅蜜覺魔品中佛自説魔
業魔事是魔業魔事盡已過故是名已過魔
事復次除諸法實相餘殘一切法盡名爲
魔如諸煩惱結使欲縛取纒陰界入魔王
魔民魔人如是等盡名爲魔問曰何處
説欲縛等諸結使名爲魔答曰雜法藏
經中佛説偈語魔王
　　　　欲是汝初軍　憂愁軍第二　　　　
　　　　飢渇軍第三　愛軍爲第四　　　　
　　　　第五眠睡軍　怖畏軍第六　　　　
　　　　疑爲第七軍　含毒軍第八　　　　
　　　　第九軍利養　著虚妄名聞　　　　
　　　　第十軍自高　輕慢於他人　　　　
　　　　汝軍等如是　一切世間人　　　　
　　　　及諸一切天　無能破之者　　　　
　　　　我以智慧箭　修定智慧力　　　　
　　　　摧破汝魔軍　如坏瓶沒水　　　　
　　　　一心修智慧　以度於一切　　　　
　　　　我弟子精進　常念修智慧　　　　
　　　　隨順如法行　必得至涅槃　　　　
　　　　汝雖不欲放　到汝不到處　　　　
　　　　是時魔王聞　愁憂即滅去　　　　
　　　　是魔惡部黨　亦復沒不現
是名諸結使魔問曰五衆十八界十二入
何處説是魔答曰莫拘羅山中佛教弟子
羅陀色衆是魔受想行識亦如是復次若
欲作未來世色身是爲動處若欲作無
色身是亦爲動處若欲作有想無想非有
想非無想身是爲一切動處動是魔縛不動
則不縛從惡得脱此中説衆界入是魔
自在天子魔魔民魔人即是魔不須説問
曰何以名魔答曰奪慧命壞道法功徳善
本是故名爲魔諸外道人輩言是名欲主
亦名華箭亦名五箭丹本注云
五欲箭也破種種善
事故佛法中名爲魔羅是業是事名爲魔
事是何等魔事如覺魔品中説復次人展
轉世間受苦樂結使因縁亦魔王力因縁是
魔名諸佛怨讐一切聖人賊破一切逆流



人事不喜涅槃是名魔是魔有三事戲笑
語言歌舞邪視如是等從愛生縛打鞭拷刺
割斫截如是等從瞋生炙身自凍拔髮自
餓入火赴淵投巖如是等從愚癡生又
大過失不淨染著世間皆是魔事憎惡利
益不用涅槃及涅槃道亦是魔事沒大苦
海不自覺知如是等無量皆是魔事已棄
已捨是爲過諸魔事
經一切業障悉得解脱論一切惡業
得解脱是名業障得解脱問曰若三種障
煩惱障業障報障何以捨二障但説業障答
曰三障中業力最大故積集諸業乃至百
千萬劫中不失不燒不壞與果報時不
亡是諸業能久住和合時與果報如
穀草子在地中得時節而生不失不壞是
諸佛一切智第一尊重如須彌山王尚不能
轉是諸業何況凡人如偈説
　　　　生死輪載人　諸煩惱結使　　　　
　　　　大力自在轉　無人能禁止　　　　
　　　　先世業自作　轉爲種種形　　　　
　　　　業力最爲大　世間中無比　　　　
　　　　先世業自在　將人受果報　　　　
　　　　業力故輪轉　生死海中迴　　　　
　　　　大海水乾竭　須彌山地盡　　　　
　　　　先世因縁業　不燒亦不盡　　　　
　　　　諸業久和集　造者自逐去　　　　
　　　　譬如責物主　追逐人不置　　　　
　　　　是諸業果報　無有能轉者　　　　
　　　　亦無逃避處　非求哀可免　　　　
　　　　三界中衆生　追之不暫離　　　　
　　　　如珂梨羅刹　是業佛所説　　　　
　　　　如風不入實　水流不仰行　　　　
　　　　虚空不受害　無業亦如是　　　　
　　　　諸業無量力　不逐非造者　　　　
　　　　果報時節來　不亡亦不失　　　　
　　　　從地飛上天　從天入雪山　　　　
　　　　從雪山入海　一切處不離　　　　
　　　　常恒隨逐我　無一時相捨　　　　
　　　　直至無失時　如星流趣月
以是故説一切諸業障悉得解脱
經巧説因縁法論十二因縁生法種種
法門能巧説煩惱業事法次第展轉相續生
是名十二因縁是中無明愛取三事名煩惱
行有二事名爲業餘七分名爲體事是
十二因縁初二過去世攝後二未來世攝中
八現前世攝是略説三事煩惱業苦是三
事展轉更互爲因縁是煩惱業因縁業苦因
縁苦苦因縁苦煩惱因縁煩惱業因縁業苦
因縁苦苦因縁是名展轉更互爲因縁過
去世一切煩惱是名無明從無明生業能
作世界果故名爲行從行生垢心初身因
如犢子識母自相識故名爲識是識共生
無色四陰及是所住色是名名色是名色
中生眼等六情是名六入情塵識合是名爲
觸從觸生受受中心著是名渇愛渇愛
因縁求是名取從取後世因縁業是名有
從有還受後世五衆是名生從生五衆熟
壞是名老死老死生憂悲哭泣種種愁惱
衆苦和合集若一心觀諸法實相清淨則無
明盡無明盡故行盡乃至衆苦和合集皆盡
是十二因縁相如是能方便不著邪見爲
人演説是名爲巧復次是十二因縁觀中
斷法愛心不著知實相是名爲巧如彼
般若波羅蜜不可盡品中佛告須菩提癡如
虚空不可盡行如虚空不可盡乃至衆苦
和合集如虚空不可盡菩薩當作是知
作是知者爲捨癡際應無所入作是觀
十二因縁起者則爲坐道場得薩婆若
經從阿僧祇劫已來發大誓願論阿
僧祇義菩薩義品中已説劫義佛譬喩説四
千里石山有長壽人百歳過持細軟衣一
來拂拭令是大石山盡劫故未盡四千里
大城滿中芥子不概令平有長壽人百歳
過一來取一芥子去芥子盡劫故不盡菩
薩如是無數劫發大正願度脱衆生願名
大心要誓必度一切衆生斷諸結使成阿
耨多羅三藐三菩提是名爲願
經顏色和悦常先問訊所語不麁論瞋
恚本拔故嫉妬除故常修大慈大悲大喜
故四種邪語斷故得顏色和悦如偈説
　　　　若見乞道人　能以四種待　　　　
　　　　初見好眼視　迎逆敬問訊　　　　
　　　　床座好供養　充滿施所欲　　　　



　　　　布施心如是　佛道如在掌　　　　
　　　　若能除四種　口過妄語毒　　　　
　　　　兩舌惡綺語　得大美果報　　　　
　　　　善軟人求道　欲度諸衆生　　　　
　　　　除四邪口業　譬如馬有轡
經於大衆中得無所畏論大徳故堅實
功徳智慧故得最上辯陀羅尼故於大衆
中得無所畏如偈説
　　　　内心智徳薄　外善以美言　　　　
　　　　譬如竹無内　但示有其外　　　　
　　　　内心智徳厚　外善以法言　　　　
　　　　譬如妙金剛　中外力具足
復次無畏法成就故端正貴族大力持戒禪
定智慧語議等皆成就是故無所畏以是
故於大衆中無所畏如偈説
　　　　少徳無智慧　不應處高座　　　　
　　　　如豺見師子　竄伏不敢出　　　　
　　　　大智無所畏　應處師子座　　　　
　　　　譬如師子吼　衆獸皆怖畏
無量無邊智慧福徳力集故無所畏如偈
説
　　　　若人滅衆惡　乃至無小罪　　　　
　　　　如是大徳人　無願而不滿　　　　
　　　　是人大智慧　世界中無惱　　　　
　　　　是故如此人　生死涅槃一
復次獨得菩薩無所畏故如毘那婆那王經
中説菩薩獨得四無所畏如先説
經無數億劫説法巧出論不放逸等諸
善根自身好修是諸菩薩非一世二三四世
乃至無量阿僧祇劫集功徳智慧如偈説
　　　　爲衆生故發大心　若有不敬生慢者　　　　
　　　　其罪甚大不可説　何況而復加惡心
復次是菩薩無數無量劫中修身修戒修
心修慧生滅縛解逆順中自了了知諸
法實相有三種解聞解義解得解種種説法
門中無所罣礙皆得説法方便智慧波羅
蜜是諸菩薩所説如聖人説皆應信受
如偈説
　　　　有慧無多聞　是不知實相　　　　
　　　　譬如大闇中　有目無所見　　　　
　　　　多聞無智慧　亦不知實義　　　　
　　　　譬如大明中　有燈而無目　　　　
　　　　多聞利智慧　是所説應受　　　　
　　　　無慧亦無明　是名人身牛
問曰應言無數億劫巧説法復何以言出
答曰於無智人中及弟子中説法易若多
聞利智善論議人中説法難若小智法師是
中退縮若大學多聞問難中大膽欣豫一
切衆中有大威徳如天會經中偈説
　　　　面目齒光明　普照於大會　　　　
　　　　映奪諸天光　種種皆不現
以是故名爲無數億劫巧説法中能得出
大智度論卷第五

大智度初品中十喩釋論
第十一第六
卷
　　龍樹菩薩造
　　後秦龜茲國三藏法師鳩摩羅什
奉　　　　　　　　　　詔譯
經解了諸法如幻如焔如水中月如虚空如
響如犍闥婆城如夢如影如鏡中像如化
論是十喩爲解空法故問曰若一切諸法
空如幻何以故諸法有可見可聞可嗅可
嘗可觸可識者若實無所有不應有可
見乃至可識復次若無而妄見者何以不
見聲聞色若皆一等空無所有何以有可
見不可見者以諸法空故如一指第一
甲無第二甲亦無何以不見第二甲獨見
第一甲以是故知第一甲實有故可見第
二甲實無故不可見答曰諸法相雖空亦
有分別可見不可見譬如幻化象馬及種種
諸物雖知無實然色可見聲可聞與
六情相對不相錯亂諸法亦如是雖空而
可見可聞不相錯亂如徳女經説徳女白






佛言世尊如無明内有不佛言不外有
不佛言不内外有不佛言不世尊是無明
從先世來不佛言不從此世至後世不
佛言不是無明有生者滅者不佛言不
有一法定實性是名無明不佛言不爾時徳
女復白佛言若無明無内無外亦無内外
不從先世至今世今世至後世亦無眞實
性者云何從無明縁行乃至衆苦集世尊
譬如有樹若無根者云何得生莖節枝葉
華果佛言諸法相雖空凡夫無聞無智故而
於中生種種煩惱煩惱因縁作身口意業
業因縁作後身身因縁受苦受樂是中
無有實作煩惱亦無身口意業亦無有
受苦樂者譬如幻師幻作種種事於汝
意云何是幻所作内有不答言不外有不
答言不内外有不答言不從先世至今世
今世至後世不答言不幻所作有生者滅
者不答言不實有一法是幻所作不答言
不佛言汝頗見頗聞幻所作妓樂不答言
我亦聞亦見佛問徳女若幻空欺誑無實云
何從幻能作伎樂徳女白佛世尊是
幻相爾雖無根本而可聞見佛言無明
亦如是雖不内有不外有不内外有不
先世至今世今世至後世亦無實性無有
生者滅者而無明因縁諸行生乃至衆苦
陰集如幻息幻所作亦息無明亦爾無
明盡行亦盡乃至衆苦集皆盡復次是幻譬
喩示衆生一切有爲法空不堅固如説一
切諸行如幻欺誑小兒屬因縁不自在
不久住是故説諸菩薩知諸法如幻如炎
者炎以日光風動塵故曠野中見如野
馬無智人初見謂之爲水男相女相亦如
是結使煩惱日光熱諸行塵邪憶念風生
死曠野中轉無智慧者謂爲一相爲男爲
女是名如炎復次若遠見炎想爲水近
則無水想無智人亦如是若遠聖法不
知無我不知諸法空於陰界入性空法
中生人相男相女相近聖法則知諸法
實相是時虚誑種種妄想盡除以是故説諸
菩薩知諸法如炎如水中月者月實在
虚空中影現於水實法相月在如法性實
際虚空中而凡天人心水中有我我所相
現以是故名如水中月復次如小兒見水
中月歡喜欲取大人見之則笑無智人亦
如是身見故見有吾我無實智故見種
種法見已歡喜欲取諸相男相女相等諸得
道聖人笑之如偈説
　　　　如水中月炎中水　夢中得財死求生　　　　
　　　　有人於此實欲得　是人癡惑聖所笑
復次譬如靜水中見月影攪水則不見無
明心靜水中見吾我憍慢諸結使影實智慧
杖攪心水則不見吾我等諸結使影以是
故説諸菩薩知諸法如水中月如虚空者
但有名而無實法虚空非可見法遠視故
眼光轉見縹色諸法亦如是空無所有人
遠無漏實智慧故棄實相見彼我男女屋
舍城郭等種種雜物心著如小兒仰視青
天謂有實色有人飛上極遠而無所見
以遠視故謂爲青色諸法亦如是以是故
説如虚空復次如虚空性常清淨人謂陰
曀爲不淨諸法亦如是性常清淨婬欲瞋恚
等曀故人謂爲不淨如偈説
　　　　如夏月天雷電雨　陰雲覆曀不清淨　　　　
　　　　凡夫無智亦如是　種種煩惱常覆心　　　　
　　　　如冬天日時一出　常爲昏氣雲蔭曀　　　　
　　　　雖得初果第二道　猶爲欲染之所蔽　　　　
　　　　若如春天日欲出　時爲陰雲所覆曀　　　　
　　　　雖離欲染第三果　餘殘癡慢猶覆心　　　　
　　　　若如秋日無雲曀　亦如大海水清淨　　　　
　　　　所作已辦無漏心　羅漢如是得清淨
復次虚空無初無中無後諸法亦如是復
次如摩訶衍中佛語須菩提虚空無前世
亦無中世亦無後世諸法亦如是彼經此
中應廣説是故説諸法如虚空問曰虚空
實有法何以故若虚空無實法者若擧若
下若來若往若屈若申若出若入等有所作
應無有以無動處故答曰若虚空法實有
虚空應有住處何以故無住處則無法若
虚空在孔穴中住是爲虚空在虚空中
住以是故不應孔中住若在實中住是實
非空則不得住無所受故復次汝言住
處是虚空如石壁實中無有住處若無
住處則無虚空以虚空無住處故無虚
空復次無相故無虚空諸法各各有相相
有故知有法如地堅相水濕相火熱相風動
相識識相慧解相世間生滅相涅槃永滅相
是虚空無相故無問曰虚空有相汝不知
故言無無色處是虚空相答曰不爾無色
是名破色更無異法如燈滅更無法以
是故無有虚空相復次是虚空法無何以
故汝因色故以無色處是虚空相若爾者
色未生時則無虚空相復次汝謂色是無常
法虚空是有常法色未有時應先有虚空法
以有常故若色未有則無無色處若無無
色處則無虚空相若無相則無法以是故
虚空但有名而無實如虚空諸法亦如是
但有假名而無實以是故諸菩薩知諸法
如虚空如響者若深山狹谷中若深絶澗
中若空大舍中若語聲若打聲從聲有聲
名爲響無智人謂爲有人語聲智者心
念是聲無人作但以聲觸故更有聲名爲
響響事空能誑耳根如人欲語時口中風
名憂陀那還入至臍觸臍響出響出時觸
七處退是名語言如偈説
　　　　風名憂檀那　觸臍而上去　　　　
　　　　是風七處觸　項及齗齒脣　　　　
　　　　舌咽及以胸　是中語言生　　　　
　　　　愚人不解此　惑著起瞋癡　　　　
　　　　中人有智慧　不瞋亦不著　　　　
　　　　亦復不愚癡　但隨諸法相　　　　
　　　　曲直及屈申　去來現語言　　　　
　　　　都無有作者　是事是幻耶　　　　
　　　　爲機關木人　爲是夢中事　　　　
　　　　我爲熱氣悶　有是爲無是　　　　
　　　　是事誰能知　是骨人筋纒　　　　
　　　　能作是語聲　如融金投水
以是故言諸菩薩知諸法如響如犍闥婆
城者日初出時見城門樓櫓宮殿行人出入
日轉高轉滅此城但可眼見而無有
實是名揵闥婆城有人初不見揵闥婆城
晨朝東向見之意謂實樂疾行趣之轉近
轉失日高轉滅飢渇悶極見熱氣如野馬謂
之爲水疾走趣之轉近轉滅疲極困厄至窮
山狹谷中大喚啼哭聞有響應謂有居
民求之疲極而無所見思惟自悟渇願心
息無智人亦如是空陰界入中見吾我及
諸法婬瞋心著四方狂走求樂自滿顛倒
欺誑窮極懊惱若以智慧知無我無實
法者是時顛倒願息復次揵闥婆城非城
人心想爲城凡夫亦如是非身想爲身非
心想爲心問曰一事可知何以多喩答
曰我先已答是摩訶衍如大海水一切法盡
攝摩訶衍多因縁故多譬喩無咎復次是
菩薩甚深利智故種種法門種種因縁種種
喩壞諸法爲人解故應多引喩復次
一切聲聞法中無揵闥婆城喩有種種餘無
常喩色如聚沫受如泡想如野馬行如
芭蕉識如幻及幻網經中空譬喩以是揵
闥婆城喩異故此中説問曰聲聞法中以
城喩身此中何以説揵闥婆城喩答曰聲
聞法中城喩衆縁實有但城是假名揵闥婆
城衆縁亦無如旋火輪但惑人目聲聞法
中爲破吾我故以城爲喩此中菩薩利根
深入諸法空中故以揵闥婆城爲喩以是
故説如揵闥婆城如夢者如夢中無實
事謂之有實覺已知無而還自笑人亦如
是諸結使眠中實無而著得道覺時乃知無
實亦復自笑以是故言如夢復次夢者眠
力故無法而見人亦如是無明眠力故種種
無而見有所謂我我所男女等復次如夢中
無喜事而喜無瞋事而瞋無怖事而怖
三界衆生亦如是無明眠故不應瞋而
瞋不應喜而喜不應怖而怖復次夢有五
種若身中不調若熱氣多則多夢見火見
黄見赤若冷氣多則多見水見白若風氣
多則多見飛見黒又復所聞見事多思惟
念故則夢見或天與夢欲令知未來事故
是五種夢皆無實事而妄見人亦如是五
道中衆生身見力因縁故見四種我色陰
是我色是我所我中色色中我如色受想行
識亦如是四五二十得道實智慧覺已知
無實問曰不應言夢無實何以故識心
得因縁便生夢中識有種種縁若無此
縁云何生識答曰無也不應見而見夢中
見人頭有角或夢見身飛虚空人實無角
身亦不飛是故無實問曰實有人頭餘
處亦實有角以心惑故見人頭有角實有
虚空亦實有飛者以心惑故自見身飛非
無實也答曰雖實有人頭雖實有角但
人頭生角者是妄見問曰世界廣大先世因
縁種種不同或有餘國人頭生角或一手
一足有一尺人有九頭人人有角何所怪
答曰若餘國人有角可爾但夢見此國所
識人有角則不可得復次若人夢見虚空
邊方邊時邊是事云何有實何處無虚空
無方無時以是故夢中無而見有汝先言
無縁云何生識雖無五塵縁自思惟念力
轉故法縁生若人言有二頭因語生想夢
中無而見有亦復如是諸法亦爾諸法雖
無而可見可聞可知如偈説
　　　　如夢如幻　如揵闥婆　一切諸法　　　　
　　　　亦復如是
以是故説諸菩薩知諸法如夢如影者影
但可見而不可捉諸法亦如是眼情等見
聞覺知實不可得如偈説
　　　　是實知慧　四邊叵捉　如大火聚　　　　
　　　　亦不可觸　法不可受　亦不應受
復次如影映光則現不映則無諸結煩惱
遮正見光則有我相法相影復次如影
人去則去人動則動人住則住善惡業影亦
如是後世去時亦去今世住時亦住報不
斷故罪福熟時則出如偈説
　　　　空中亦逐去　山石中亦逐　　　　
　　　　地底亦隨去　海水中亦入　　　　
　　　　處處常隨逐　業影不相離
以是故説諸法如影復次如影空無求實
不可得一切法亦如是空無有實問曰影
空無有實是事不然何以故阿毘曇説云
何名色入青黄赤白黒縹紫光明影等及
身業三種作色是名可見色入汝云何言無
復次實有影有因縁故因爲樹縁爲明是
二事合有影生云何言無若無影餘法因
縁有者亦皆應無復次是影色可見長短大
小麁細曲直形動影亦動是事皆可見以是
故應有答曰影實空無汝言阿毘曇中説
者是釋阿毘曇義人所作説一種法門人
不體其意執以爲實如鞞婆沙中説微塵
至細不可破不可燒是則常有復有三世
中法未來中出至現在從現在入過去無
所失是則爲常又言諸有爲法新新生滅
不住若爾者是則爲斷滅相何以故先有
今無故如是等種種異説違背佛語不可
以此爲證影今異於色法色法生必有香
味觸等影則不爾是爲非有如瓶二根知
眼根身根影若有亦應二根知而無是事
以是故影非有實物但是誑眼法如捉
火㷮疾轉成輪非實影非有物若影是
有物應可破可滅若形不滅影終不壞以
是故空復次影屬形不自在故空雖空而
心生眼見以是故説諸法如影如鏡中像
者如鏡中像非鏡作非面作非執鏡者
作亦非自然作亦非無因縁何以非鏡作
若面未到鏡則無像以是故非鏡作何以
非面作無鏡則無像何以非執鏡者作無
鏡無面則無像何以非自然作若未有
鏡未有面則無像像待鏡待面然後有
以是故非自然作何以非無因縁若無
因縁應常有若常有若除鏡除面亦應
自出以是故非無因縁諸法亦如是非自
作非彼作非共作非無因縁云何非自
作我不可得故一切因生法不自在故諸
法屬因縁故是以非自作亦非他作者自
無故他亦無若他作則失罪福力他作有二
種若善若不善若善應與一切樂若不善
應與一切苦若苦樂雜以何因縁故與樂
以何因縁故與苦若共有二過故自過
他過若無因縁生苦樂人應常樂離一
切苦若無因縁人不應作樂因除苦因
一切諸法必有因縁愚癡故不知譬如人
從木求火從地求水從扇求風如是等種
種各有因縁是苦樂和合因縁是苦樂和
合因縁生先世業因今世若好行若邪行縁
從是得苦樂是苦樂種種因縁以實求之
無人作無人受空五衆作空五衆受無
智人得樂婬心愛著得苦生瞋恚是樂滅
時更求欲得如小兒見鏡中像心樂愛著
愛著失已破鏡求索智人笑之失樂更求
亦復如是亦爲得道聖人所笑以是故説
諸法如鏡中像復次如鏡中像實空不生
不滅誑惑凡人眼一切諸法亦復如是空
無實不生不滅誑惑凡夫人眼問曰鏡
中像從因縁生有面有鏡有持鏡人有
明是事和合故像生因是像生憂喜亦
作因亦作果云何言實空不生不滅答曰
從因縁生不自在故空若法實有是亦不
應從因縁生何以故若因縁中先有因縁
則無所用若因縁中先無因縁亦無所
用譬如乳中若先有酪是乳非酪因酪先
有故若先無酪如水中無酪是乳亦非因
若無因而有酪者水中何以不生酪若乳
是酪因縁乳亦不自在乳亦從因縁生
乳從牛有牛從水草生如是無邊皆有
因縁以是故因縁中果不得言有不得
言無不得言有無不得言非有非無諸
法從因縁生無自性如鏡中像如偈説
　　　　若法因縁生　是法性實空　　　　
　　　　若此法不空　不從因縁有　　　　
　　　　譬如鏡中像　非鏡亦非面　　　　
　　　　亦非持鏡人　非自非無因　　　　
　　　　非有亦非無　亦復非有無　　　　
　　　　此語亦不受　如是名中道
以是故説諸法如鏡中像如化者十四變
化心初禪二欲界初禪二禪三欲界初禪二
禪三禪四欲界初禪二禪三禪四禪五欲界
初禪二禪三禪四禪是十四變化心作八種
變化一者能作小乃至微塵二者能作大
乃至滿虚空三者能作輕乃至如鴻毛四
者能作自在能以大爲小以長爲短如是
種種五者能有主力有大力人無所
下故言有主力六者
能遠到七者能動地八者隨意所欲盡能
得一身能作多身多身能作一石壁皆過
履水蹈虚手捫日月能轉四大地作水水
作地火作風風作火石作金金作石是變
化復有四種欲界藥物寶物幻術能變化
諸物諸神通人神力故能變化諸物天龍
鬼神輩得生報力故能變化諸物色界生
報修定力故能變化諸物如化人無生老
病死無苦無樂異於人生以是故空無
實一切諸法亦如是皆無生住滅以是故
説諸法如化復次化生無定物但以心
生便有所作皆無有實人身亦如是本無
所因但從先世心生今世身皆無有實
以是故説諸法如化如變化心滅則化滅
諸法亦如是因縁滅果亦滅不自在如化
事雖實空能令衆生生憂苦瞋恚喜樂癡
惑諸法亦如是雖空無實能令衆生起歡
喜瞋恚憂怖等以是故説諸法如化復次
如變化生法無初無中無後諸法亦如是
如變化生時無所從來滅亦無所去諸
法亦如是復次如變化相清淨如虚空無
所染著不爲罪福所汚諸法亦如是如
法性如如如眞際自然常淨譬如閻浮提四
大河一河有五百小河屬是水種種不淨
入大海水中皆清淨問曰不應言變化
事空何以故變化心亦從修定得從此
心作種種變化若人若法是化有因有果
云何空答曰如影中已答今當更答此因
縁雖有變化果空如口言無所有雖心生
口言不可以心口有故所言無所有便
是有若言有第二頭第三手雖從心口
生不可言有頭有手如佛説觀無生從
有生得脱依無爲從有爲得脱雖觀無
生法無而可作因縁無爲亦爾變化雖空
亦能生心因縁譬如幻焔等九譬喩雖無能
生種種心復次是化事於六因四縁中求
不可得是中六因四縁不相應故空復次空
不以不見爲空以其無實用故言空以
是故言諸法如化問曰若諸法十譬喩皆空
無異者何以但以十事爲喩不以山河石
壁等爲喩答曰諸法雖空而有分別有
難解空有易解空今以易解空喩難解空
復次諸法有二種有心著處有心不著處
以心不著處解心著處問曰此十譬喩何
以是心不著處答曰是十事不久住易生
易滅故以是故是心不著處復次有人
知十喩誑惑耳目法不知諸法空故以
此喩諸法若有人於十譬喩中心著不解
種種難論以此爲有是十譬喩不爲其用
應更爲説餘法門問曰若諸法都空不生
不滅是十譬喩等種種譬喩種種因縁論議
我已悉知爲空若諸法都空不應説是
喩若説是喩是爲不空答曰我説空破
諸法有今所説者若説有先已破若説無
不應難譬如執事比丘高聲擧手唱言衆
皆寂靜是爲以聲遮聲非求聲也以是故
雖説諸法空不生不滅愍念衆生故雖説
非有也以是故説諸法如化
經得無礙無所畏論種種衆界入因縁
中心無礙無盡無滅是爲無礙無所畏
問曰如先説諸菩薩於無量衆中無所
畏今何以更説無礙無所畏答曰先説無
所畏因今説無所畏果於諸大衆乃至菩薩
衆中説法無盡論議無減心無疑難已得
無礙無所畏故復次如先説於無量衆中
無所畏不知以何等力故無畏以是故
更説無所畏以得無礙力故問曰若諸菩
薩亦有無礙無所畏佛與菩薩有何等異
答曰如我先説諸菩薩自有無所畏力故
於諸法中無所畏非佛無所畏復次無礙
法有二種一者一切處二者非一切處非一
切處名如入一經書乃至百千經書中無
礙若入一衆若入百千衆中無所畏諸
菩薩亦如是自智慧中無礙非佛智慧如
佛放鉢時五百阿羅漢及彌勒等諸菩薩皆
不能取諸菩薩亦如是自力中無礙佛智
慧力中有礙以是故説諸菩薩得無礙無
所畏
經悉知衆生心行所趣以微妙慧而度脱
之論問曰云何悉知衆生心行答曰知
衆生心種種法中處處行如日光遍照菩薩
悉知衆生心行有所趣向而教之言一切
衆生趣有二種一者心常求樂二者智慧分
別能知好惡汝莫隨著心當隨智慧當
自責心汝無數劫來集諸雜業而無厭足
而但馳逐世樂不覺爲苦汝不見世間貪
樂致患五道受生皆心所爲誰使爾者汝
如狂象蹈藉殘害無所拘制誰調汝者若
得善調則離世患當知處胎不淨苦厄
猶如地獄既生在世老病死苦憂悲萬端
若生天上當復墮落三界無安汝何以樂
著如是種種呵責其心誓不隨汝是爲菩
薩知衆生心行問曰云何名以微妙慧而
度脱之是中云何名微妙慧云何名麁智
慧答曰世界巧慧是名麁智慧行施戒定是
名微妙慧復次布施智是爲麁慧戒定智是
名微妙慧復次戒定智是爲麁慧禪定智
是名微妙慧復次禪定智是爲麁慧無猗禪
定是名微妙慧復次取諸法相是爲麁慧
於諸法相不取不捨是名微妙慧復次破
無明等諸煩惱得諸法相是名麁慧入如
法相者譬如眞金不損不失亦如金剛
不破不壞又如虚空無染無著是名微妙
慧如是等無量微妙慧菩薩自得復教衆
生以是故説諸菩薩悉知衆生心行所趣
以微妙慧而度脱之
　　大智度初品中意無礙釋論第十二
經意無罣礙論云何名意無罣礙菩薩
於一切怨親非怨非親人中等心無有礙
復次一切世界衆生中若來侵害心不恚恨
若種種恭敬亦不喜悦如偈説
　　　　諸佛菩薩　心不愛著　外道惡人　　　　
　　　　心不憎恚
如是清淨名爲意無罣礙復次於諸法中
心無礙問曰是菩薩未得佛道未得一
切智云何於諸法中心無礙答曰是菩薩
得無量清淨智慧故於諸法中心無礙問
曰諸菩薩未得佛道故不應有無量智
有殘結故不應有清淨智答曰是諸菩薩
非三界中結業肉身皆得法身自在過老
病死憐愍衆生故在世界中行爲莊嚴佛
土教化衆生已得自在欲成佛能成問
曰如法身菩薩則與佛無異何以名爲菩
薩何以禮佛聽法若與佛異云何有無量
清淨智答曰是菩薩雖爲法身無老病
死與佛小異譬如月十四日衆人生疑若
滿若不滿菩薩如是雖能作佛能説法然
未實成佛佛如月十五日滿足無疑復次
無量清淨有二種一者實有量於不能量
者謂之無量譬如海水如恒河沙等人
不能量名爲無量於諸佛菩薩非爲無量
菩薩無量清淨智亦復如是於諸天人及
聲聞辟支佛所不能量名爲無量智菩薩
得無生道時諸結使斷故得清淨智問曰
若爾時已斷諸結成佛時復何所斷答曰
是清淨有二種一者得佛時除結都盡得
實清淨二者菩薩捨肉身得法身時斷諸
結清淨譬如一燈能除闇得有所作更
有大燈倍復明了佛及菩薩斷諸結使
亦復如是菩薩所斷雖曰已斷於佛所斷
猶爲未盡是名得無量清淨智故於諸
法中意無罣礙
經大忍成就論問曰先已説等忍法忍
今何以故復説大忍成就答曰此二忍増長
名爲大忍復次等忍在衆生中一切能忍
柔順法忍於深法中忍此二忍増長作證
得無生忍最後肉身悉見十方諸佛化現在
前於空中坐是名大忍成就譬如聲聞法
中煖法増長名爲頂法頂法増長名爲忍法
更無異法増長爲異等忍大忍亦復如是
復次有二種忍生忍法忍生忍名衆生中
忍如恒河沙劫等衆生種種加惡心不瞋
恚種種恭敬供養心不歡喜復次觀衆生
無初若有初則無因縁若有因縁則無
初若無初亦應無後何以故初後相待故
若無初後中亦應無如是觀時不墮常
斷二邊用安隱道觀衆生不生邪見是
名生忍甚深法中心無罣礙是名法忍問
曰何等甚深法答曰如先甚深法忍中
説復次甚深法者於十二因縁中展轉生
果因中非有果亦非無果從是中出是
名甚深法復次入三解脱門空無相無作則
得涅槃常樂故是名甚深法復次觀一切
法非空非不空非有相非無相非有作
非無作如是觀中心亦不著是名甚深法
如偈説
　　　　因縁生法　是名空相　亦名假名　　　　
　　　　亦名中道　若法實有　不應還無　　　　
　　　　今無先有　是名爲斷　不常不斷　　　　
　　　　亦不有無　心識處滅　言説亦盡
於此深法信心無礙不悔不沒是名大忍
成就
經如實巧度論有外道法雖度衆生
不如實度何以故種種邪見結使殘故二
乘雖有所度不如所應度何以故無
一切智方便心薄故唯有菩薩能如實
巧度譬如渡師一人以浮嚢草筏渡之一
人以方舟而渡二渡之中相降懸殊菩薩
巧渡衆生亦如是復次譬如治病苦藥針
炙痛而得差如有妙藥名蘇陀扇陀病
人眼見衆病皆愈除病雖同優劣法異聲
聞菩薩教化度人亦復如是苦行頭陀初中
後夜勤心坐禪觀苦而得道聲聞教也觀
諸法相無縛無解心得清淨菩薩教也如
文殊師利本縁文殊師利白佛大徳昔我
先世過無量阿僧祇劫爾時有佛名師子音
王佛及衆生壽十萬億那由他歳佛以三乘
而度衆生國名千光明其國中諸樹皆七寶
成樹出無量清淨法音空無相無作不生不
滅無所有之音衆生聞之心解得道時師子
音王佛初會説法九十九億人得阿羅漢道
菩薩衆亦復如是是諸菩薩一切皆得無生
法忍入種種法門見無量諸佛恭敬供養
能度無量無數衆生得無量陀羅尼門能
得無量種種三昧初發心新入道門菩薩不
可稱數是佛土無量莊嚴説不可盡時佛
教化已訖入無餘涅槃法住六萬歳諸樹法
音亦不復出爾時有二菩薩比丘一名喜
根二名勝意是喜根法師容儀質直不捨
世法亦不分別善惡喜根弟子聰明樂法
好聞深義其師不讃少欲知足不讃戒行
頭陀但説諸法實相清淨語諸弟子一切
諸法婬欲相瞋恚相愚癡相此諸法相即是
諸法實相無所罣礙以是方便教諸弟子
入一相智時諸弟子於諸人中無瞋無悔
心不悔故得生忍得生忍故則得法忍
於實法中不動如山勝意法師持戒清淨
行十二頭陀得四禪四無色定勝意諸弟子
鈍根多求分別是淨是不淨心即動轉勝
意異時入聚落中至喜根弟子家於坐處
坐讃説持戒少欲知足行頭陀行閑處禪
寂訾毀喜根言是人説法教人入邪見
中是説婬欲瞋恚愚癡無所罣礙相是雜
行人非純清淨是弟子利根得法忍問勝
意言大徳是婬欲法名何等相答言婬欲
是煩惱相問言是婬欲煩惱在内耶在外
耶答言是婬欲煩惱不在内不在外若在
内不應待外因縁生若在外於我無事不
應惱我居士言若婬欲非内非外非東
西南北四維上下來遍求實相不可得是法
即不生不滅若無生滅相空無所有云
何能作惱勝意聞是語已其心不悦不
能加答從座而起説如是言喜根多誑
衆人著邪道中是勝意菩薩未學音聲陀
羅尼聞佛所説便歡喜聞外道語便瞋
恚聞三不善則不歡悦聞三善則大歡
喜聞説生死則憂聞涅槃則喜從居士
家至林樹間入精舍中語諸比丘當知
喜根菩薩是人虚誑多令人入惡邪中何
以故其言婬恚癡相及一切諸法皆無礙
相是時喜根作是念此人大瞋爲惡業所
覆當墮大罪我今當爲説甚深法雖今
無所得爲作後世佛道因縁是時喜根集
僧一心説偈
　　　　婬欲即是道　恚癡亦如是　　　　
　　　　如此三事中　無量諸佛道　　　　
　　　　若有人分別　婬怒癡及道　　　　
　　　　是人去佛遠　譬如天與地　　　　
　　　　道及婬怒癡　是一法平等　　　　
　　　　若人聞怖畏　去佛道甚遠　　　　
　　　　婬法不生滅　不能令心惱　　　　
　　　　若人計吾我　婬將入惡道　　　　
　　　　見有無法異　是不離有無　　　　
　　　　若知有無等　超勝成佛道
説如是等七十餘偈時三萬諸天子得無生
法忍萬八千聲聞人不著一切法故皆得
解脱是時勝意菩薩身即陷入地獄受
無量千萬億歳苦出生人中七十四萬世
常被誹謗無量劫中不聞佛名是罪漸薄
得聞佛法出家爲道而復捨戒如是六萬
三千世常捨戒無量世中作沙門雖不捨
戒諸根闇鈍是喜根菩薩於今東方過十
萬億佛土作佛其土號寶嚴佛號光踰日
明王文殊師利言爾時勝意比丘我身是
也我觀爾時受是無量苦文殊師利復白
佛若有人求三乘道不欲受諸苦者不
應破諸法相而懷瞋恚佛問文殊師利汝
聞諸偈得何等利答曰我聞此偈得畢
衆苦世世得利根智慧能解深法巧説深
義於諸菩薩中最爲第一如是等名巧説
諸法相是名如實巧度
大智度論卷第六

大智度初品中佛土願釋論
第十三卷第
七
　　龍樹菩薩造
　　後秦龜茲國三藏法師鳩摩羅什
奉　　　　　　　　　　詔譯
經願受無量諸佛世界論諸菩薩見諸
佛世界無量嚴淨發種種願有佛世界都
無衆苦乃至無三惡之名者菩薩見已自
發願言我作佛時世界無衆苦乃至無三惡
之名亦當如是有佛世界七寶莊嚴晝夜
常有清淨光明無有日月便發願言我作
佛時世界常有嚴淨光明亦當如是有
佛世界一切衆生皆行十善有大智慧衣
被飮食應念而至便發願言我作佛時世
界中衆生衣被飮食亦當如是有佛世
界純諸菩薩如佛色身三十二相光明徹照
乃至無有聲聞辟支佛名亦無女人一切
皆行深妙佛道遊至十方教化一切便發
願言我作佛時世界中衆生亦當如是
如是等無量佛世界種種嚴淨願皆得之
以是故名願受無量諸佛世界問曰諸菩
薩行業清淨自得淨報何以要須立願然後
得之譬如田家得穀豈復待願答曰作福
無願無所摽立願爲導御能有所成譬
如銷金隨師所作金無定也如佛所説
有人修少施福修少戒福不知禪法聞
人中有富樂人心常念著願樂不捨命終
之後生富樂人中復有人修少施福修少
戒福不知禪法聞有四天王天處三十三
天夜摩天兜率陀天化樂天專念色欲
化來從己他
化自在天此天他化色欲與之行欲
展轉如是故名他化自在心常願樂
命終之後各生其中此皆願力所得菩薩亦
如是修淨世界願然後得之以是故知
因願受勝果復次莊嚴佛世界事大獨行
功徳不能成故要須願力譬如牛力雖能
挽車要須御者能有所至淨世界願亦
復如是福徳如牛願如御者問曰若不作
願不得福耶答曰雖得不如有願願能
助福常念所行福徳増長問曰若作願得
報如人作十惡不願地獄亦不應得地
獄報答曰罪福雖有定報但作願者修少
福有願力故得大果報如先説罪中報苦
一切衆生皆願得樂無願苦者是故不願
地獄以是故福有無量報罪報有量有人
言最大罪在阿鼻地獄一劫受報最大福
在非有想非無想處受八萬大劫報諸菩
薩淨世界願亦無量劫入道得涅槃是爲
常樂問曰如泥黎品中謗般若波羅蜜罪
此間劫盡復至他方泥黎中何以言最大
罪受地獄中一劫報答曰佛法爲衆生故
有二道教化一者佛道二者聲聞道聲聞道
中作五逆罪人佛説受地獄一劫菩薩道
中破佛法人説此間劫盡復至他方受無
量罪聲聞法最第一福受八萬劫菩薩道中
大福受無量阿僧祇劫以是故福徳要須
願是名願受無量諸佛世界
經念無量佛土諸佛三昧常現在前
論無量佛土名十方諸佛土念佛三昧名
十方三世諸佛常以心眼見如現在前問
曰云何爲念佛三昧答曰念佛三昧有二
種一者聲聞法中於一佛身心眼見滿十方



二者菩薩道於無量佛土中念三世十方
諸佛以是故言念無量佛土諸佛三昧常
現在前問曰如菩薩三昧種種無量何以
故但讃是菩薩念佛三昧常現在前答曰
是菩薩念佛故得入佛道中以是故念佛
三昧常現在前復次念佛三昧能除種種煩
惱及先世罪餘諸三昧有能除婬不能除
瞋有能除瞋不能除婬有能除癡不能
除婬恚有能除三毒不能除先世罪是
念佛三昧能除種種煩惱種種罪復次念佛
三昧有大福徳能度衆生是諸菩薩欲度
衆生諸餘三昧無如此念佛三昧福徳能速
滅諸罪者如説昔有五百估客入海採
寶値摩伽羅魚王開口海水入中船去
駃疾船師問樓上人汝見何等答言見三
日出白山羅列水流奔趣如入大坑船師
言是摩伽羅魚王開口一是實日兩日是魚
眼白山是魚齒水流奔趣是入其口我曹
了矣各各求諸天神以自救濟是時諸人各
各求其所事都無所益中有五戒優婆塞
語衆人言吾等當共稱南無佛佛爲無上
能救苦厄衆人一心同聲稱南無佛是魚先
世是佛破戒弟子得宿命智聞稱佛聲心
自悔悟即便合口船人得脱以念佛故能
除重罪濟諸苦厄何況念佛三昧
復次佛爲法王菩薩爲法將所尊所重唯
佛世尊是故應常念佛復次常念佛得種種
功徳利譬如大臣特蒙恩寵常念其主菩
薩亦如是知種種功徳無量智慧皆從佛
得知恩重故常念佛汝言云何常念佛不
行餘三昧者今言常念亦不言不行餘
三昧行念佛三昧多故言常念復次先雖
説空無相無作三昧未説念佛三昧是故
今説
經能請無量諸佛論請有二種一者佛
初成道菩薩夜三晝三六時禮請偏袒右肩
合掌言十方佛土無量諸佛初成道時未轉
法輪我某甲請一切諸佛爲衆生轉法輪
度脱一切二者諸佛欲捨無量壽命入涅
槃時菩薩亦夜三時晝三時偏袒右肩合
掌言十方佛土無量諸佛我某甲請令久
住世間無央數劫度脱一切利益衆生是
名能請無量諸佛問曰諸佛之法法應説
法廣度衆生請與不請法自應爾何以須
請若於自前面請諸佛則可今十方無
量佛土諸佛亦不自見云何可請答曰
諸佛雖必應説法不待人請請者亦應得
福如大國王雖多美膳有人請者必得
恩福録其心故又如慈心念諸衆生令
得快樂衆生雖無所得念者大得其福
請佛説法亦復如是復次有諸佛無人請
者便入涅槃而不説法如法華經中多寶
世尊無人請故便入涅槃後化佛身及七
寶塔證説法華經故一時出現亦如須扇
多佛弟子本行未熟便捨入涅槃留化佛
一劫以度衆生今是釋迦文尼佛得道後五
十七日寂不説法自言我法甚深難解難
知一切衆生縛著世法無能解者不如默
然入涅槃樂是時諸菩薩及釋提桓因梵天
王諸天合掌敬禮請佛爲諸衆生初轉法
輪佛時默然受請後到波羅奈鹿林中轉
法輪如是云何言請無所益復次佛法等
觀衆生無貴無賤無輕無重有人請者
爲其請故便爲説法雖衆生不面請佛佛
常見其心亦聞彼請假令諸佛不聞不見
請佛亦有福徳何況佛悉聞見而無所益問
曰既知請佛有益何以正以二事請答
曰餘不須請此二事要必須請若不請
而説有外道輩言體道常定何以著法多
言多事以是故須請而説若有人言若知
諸法相不應貪壽久住世間而不早入
涅槃以是故須請若不請而説人當謂佛
愛著於法欲令人知以是故要待人請
而轉法輪諸外道輩自著於法若請若不
請而自爲人説佛於諸法不著不愛爲
憐愍衆生故有請佛説者佛便爲説諸
佛不以無請而初轉法輪如偈説
　　　　諸佛説何實　何者是不實　　　　
　　　　實之與不實　二事不可得　　　　
　　　　如是眞實相　不戲於諸法　　　　
　　　　憐愍衆生故　方便轉法輪
復次佛若無請而自説法者是爲自顯自執
法應必答十四難今諸天請佛説法但
爲斷老病死無戲論處是故不答十四難
無咎以是因縁故須請而轉法輪復次
佛在人中生用大人法故雖有大悲不
請不説若不請而説外道所譏以是故初
要須請又復外道宗事梵天梵天自請則外
道心伏復次菩薩法晝三時夜三時常行三
事一者清旦偏袒右肩合掌禮十方佛言
我某甲若今世若過世無量劫身口意惡業
罪於十方現在佛前懺悔願令滅除不復
更作中暮夜三亦如是二者念十方三世諸
佛所行功徳及弟子衆所有功徳隨喜勸助
三者勸請現在十方諸佛初轉法輪及請諸
佛久住世間無量劫度脱一切菩薩行此
三事功徳無量轉近得佛以是故須請
經能斷種種見纒及諸煩惱論見有二
種一者常二者斷常見者見五衆常心忍
樂斷見者見五衆滅心忍樂一切衆生多
墮此二見中菩薩自斷此二亦能除一切衆
生二見令處中道復有二種見有見無見
復有三種見一切法忍一切法不忍一切法
亦忍亦不忍復有四種見世間常世間無常
世間亦常亦無常世間亦非常亦非無常我
及世間有邊無邊亦如是有死後如去有
死後不如去有死後如去不如去有死後亦
不如去亦不不如去復有五種見身見邊
見邪見見取戒取如是等種種諸見乃至六
十二見斷如是諸見種種因縁生種種智門
觀種種師邊聞如是種種相能爲種種結
使作因能與衆生種種苦是名種種見
見義後當廣説纒者十纒瞋纒覆罪纒睡纒
眠纒戲纒掉纒無慚纒無愧纒慳纒嫉纒復
次一切煩惱結繞心故盡名爲纒煩惱者
能令心煩能作惱故名爲煩惱煩惱有二
種内著外著内著者五見疑慢等外著者婬
瞋等無明内外共復有二種結一屬愛二屬
見復有三種屬婬屬瞋屬癡是名煩惱纒
者有人言十纒有人言五百纒煩惱名一
切結使結有九結使有七合爲九十八
結如迦旃延子阿毘曇義中説十纒九十八
結爲百八煩惱犢子兒阿毘曇中結使亦
同纒有五百如是諸煩惱菩薩能種種方
便自斷亦能巧方便斷他人諸煩惱如佛
在時三人爲伯仲季聞毘耶離國婬女人
名菴羅婆利舍婆提有婬女人名須曼
那王舍城婬女人名優鉢羅槃那有三人
各各聞人讃三女人端正無比晝夜專念心
著不捨便於夢中夢與從事覺已心念彼
女不來我亦不往而婬事得辦因是而悟
一切諸法皆如是耶於是往到颰陀婆羅菩
薩所問是事颰陀婆羅答言諸法實爾皆
從念生如是種種爲此三人方便巧説諸
法空是時三人即得阿鞞跋致是諸菩薩亦
復如是爲諸衆生種種巧説法斷諸見纒
煩惱是名能斷種種見纒及諸煩惱
經遊戲出生百千三昧論諸菩薩禪定
心調清淨智慧方便力故能生種種諸三昧
何等爲三昧善心一處住不動是名三昧復
有三種三昧有覺有觀無覺有觀無覺無觀
三昧復有四種三昧欲界繋三昧色界繋三
昧無色界繋三昧不繋三昧是中所用菩薩
三昧如先説於佛三昧中未滿勤行勤修
故言能出生問曰諸菩薩何以故出生遊
戲是百千種三昧答曰衆生無量心行不同
有利有鈍於諸結使有厚有薄是故菩薩
行百千種三昧斷其塵勞譬如爲諸貧人
欲令大富當備種種財物一切備具然後
乃能濟諸貧者又復如人欲廣治諸病當
備種種衆藥然後能治菩薩亦如是欲廣
度衆生故行種種百千三昧問曰但當出
生此三昧何以故復遊戲其中答曰菩薩
心生諸三昧欣樂出入自在名之爲戲非
結愛戲也戲名自在如師子在鹿中自在
無畏故名爲戲是諸菩薩於諸三昧有自
在力能出能入亦能如是餘人於三昧中
能自在入不能自在住自在出有自在住
不能自在入自在出有自在出不能自在
住自在入有自在入自在住不能自在出
有自在住自在出不能自在入是諸菩薩
能三種自在故言遊戲出生百千三昧
經諸菩薩如是等無量功徳成就論
是諸菩薩共佛住欲讃其功徳無量億劫
不可得盡以是故言無量功徳成就
經其名曰颰陀婆羅菩薩秦言
善守剌那伽羅菩
薩秦言
寶積導師菩薩那羅達菩薩星得菩薩
水天菩薩主天菩薩大意菩薩益意菩薩増
意菩薩不虚見菩薩善進菩薩勢勝菩薩常
勤菩薩不捨精進菩薩日藏菩薩不缺意菩
薩觀世音菩薩文殊尸利菩薩秦言
妙徳執寶印
菩薩常擧手菩薩彌勒菩薩如是等無量
千萬億那由他諸菩薩摩訶薩皆是補處紹
尊位者論如是等諸菩薩共佛住王舍
城耆闍崛山中問曰如是菩薩衆多何以獨
説二十二菩薩名答曰諸菩薩無量千萬億
説不可盡若都説者文字所不能載復次
是中二種菩薩居家出家善守等十六菩薩
是居家菩薩颰陀婆羅居士菩薩是王舍城
舊人寶積王子菩薩是毘耶離國人星得長
者子菩薩是瞻波國人導師居士菩薩是
舍婆提國人那羅達婆羅門菩薩是彌梯羅
國人水天優婆塞菩薩慈氏妙徳菩薩等是
出家菩薩觀世音菩薩等從他方佛土來若
説居家攝一切居家菩薩出家他方亦如
是問曰善守菩薩有何殊勝最在前説若
最大在前應説遍吉觀世音得大勢菩薩
等若最小在前應説肉身初發意菩薩等
答曰不以大不以小以善守菩薩是王舍
城舊人白衣菩薩中最大佛在王舍城欲
説般若波羅蜜以是故最在前説復次是
善守菩薩無量種種功徳如般舟三昧中佛
自現前讃其功徳問曰若彌勒菩薩應稱
補處諸餘菩薩何以復言紹尊位者答曰
是諸菩薩於十方佛土皆補佛處
　　大智度初品中放光釋論第十四
經爾時世尊自敷師子座結加趺坐直身
繋念在前入三昧王三昧一切三昧悉入其
中論問曰佛有侍者及諸菩薩何以故自
敷師子座答曰此是佛所化成欲以可適
大衆以是故阿難不能得敷復次佛心化
作故言自敷問曰何以名師子座爲佛化
作師子爲實師子來爲金銀木石作師子
耶又師子非善獸故佛所不須亦無因
縁故不應來答曰是號名師子非實師
子也佛爲人中師子佛所坐處若床若地
皆名師子座譬如今者國王坐處亦名師子
座復次王呼健人亦名人師子人稱國王
亦名人師子又如師子四足獸中獨歩無
畏能伏一切佛亦如是於九十六種道中
一切降伏無畏故名人師子問曰多有坐
法佛何以故唯用結加趺坐答曰諸坐法
中結加趺坐最安隱不疲極此是坐禪人坐
法攝持手足心亦不散又於一切四種身
儀中最安隱此是禪坐取道法坐魔王見
之其心憂怖如是坐者出家人法在林樹
下結加趺坐衆人見之皆大歡喜知此道
人必當取道如偈説
　　　　若結加趺坐　身安入三昧　　　　
　　　　威徳人敬仰　如日照天下　　　　
　　　　除睡嬾覆心　身輕不疲懈　　　　
　　　　覺悟亦輕便　安坐如龍蟠　　　　
　　　　見畫加趺坐　魔王亦愁怖　　　　
　　　　何況入道人　安坐不傾動
以是故結加趺坐復次佛教弟子應如是
坐有外道輩或常翹足求道或常立或荷
足如是狂狷心沒邪海形不安隱以是故
佛教弟子結加趺直身坐何以故直身心
易正故其身直坐則心不嬾端心正意繋
念在前若心馳散攝之令還欲入三昧
故種種馳念皆亦攝之如此繋念入三昧
王三昧云何名三昧王三昧是三昧於諸三
昧中最第一自在能縁無量諸法如諸人中
王第一王中轉輪聖王第一一切天上天下
佛第一此三昧亦如是於諸三昧中最第
一問曰若以佛力故一切三昧皆應第一
何以故獨稱三昧王爲第一答曰雖應以
佛神力故佛所行諸三昧皆第一然諸法中
應有差降如轉輪聖王衆寶雖勝一切諸
王寶然此珍寶中自有差別貴賤懸殊是
三昧王三昧何定攝何等相有人言三昧
王三昧名爲自在相善五衆攝在第四禪
中何以故一切諸佛於第四禪中行見諦
道得阿那含即時十八心中得佛道在第
四禪中捨壽於第四禪中起入無餘涅槃
第四禪中有八生住處背捨勝處一切入多
在第四禪中第四禪名不動無遮禪定法
欲界中諸欲遮禪定心初禪中覺觀心動二
禪中大喜動三禪中大樂動四禪中無動復
次初禪火所燒二禪水所及三禪風所至
四禪無此三患無出入息捨念清淨以是
故三昧王三昧應在第四禪中如好寶物
置之好藏更有人言佛三昧誰能知其相
一切諸佛法一相無相無量無數不可思議
諸餘三昧尚不可量不可數不可思議何
況三昧王三昧如此三昧唯佛能知如佛神
足持戒尚不可知何況三昧王三昧復次
三昧王三昧諸一切三昧皆入其中故名
三昧王三昧譬如閻浮提衆川萬流皆入大
海亦如一切民人皆屬國王問曰佛一切
智無所不知何以故入此三昧王三昧然
後能知答曰欲明智慧從因縁生故止
外道六師輩言我等智慧一切時常有常知
故以是故言佛入三昧王三昧故知不
入則不知問曰若如是者佛力減劣答曰
入是三昧王三昧時不以爲難應念即得
非如聲聞辟支佛諸小菩薩方便求入復次
入是三昧王三昧中令六神通通徹十方
無限無量復次佛入三昧王三昧種種變
化現大神力若不入三昧王三昧而現神
力者有人心念佛用幻力呪術力或是大
力龍神力或是天非是人何以故一身出
無量身種種光明變化故謂爲非人斷此
疑故佛入三昧王三昧復次佛若入餘三昧
中諸天聲聞辟支佛或能測知雖言佛神力
大而猶可知敬心不重以是故入三昧王
三昧中一切諸衆聖乃至十住菩薩不能
測知不知佛心何所依何所縁以是故佛
入三昧王三昧復次佛有時放大光明現
大神力如生時得道時初轉法輪時諸天聖
人大集會時若破外道時皆放大光明今
欲現其殊特故放大光明令十方一切天
人衆生及諸阿羅漢辟支佛菩薩皆得見知
以是故入三昧王三昧復次光明神力有
下中上呪術幻術能作光明變化下也諸天
龍神報得光明神力中也入諸三昧以今世
功徳心力放大光明現大神力上也以
是故佛入三昧王三昧問曰如諸三昧各
各相云何一切三昧悉入其中答曰得是
三昧王三昧時一切三昧悉得故言悉入
其中是三昧力故一切諸三昧皆得無量無
數不可思議以是故名爲入復次入是三
昧王三昧中一切三昧欲入即入復次入是
三昧王三昧能觀一切三昧相如山上觀
下復次佛入是三昧王三昧中能觀一切
十方世界亦能觀一切衆生以是故入三
昧王三昧
經爾時世尊從三昧安庠而起以天眼觀
視世界擧身微笑論問曰云何世尊入三
昧王三昧無所施作而從定起觀視世界
答曰佛入是三昧王三昧一切佛法寶藏悉
開悉看是三昧王三昧中觀已自念我此法
藏無量無數不可思議然後從三昧安庠
而起以天眼觀衆生知衆生貧苦此法藏
者從因縁得一切衆生皆亦可得但坐癡
冥不求不索以是故擧身微笑問曰佛有
佛眼慧眼法眼勝於天眼何以用天眼觀
視世界答曰肉眼所見不遍故慧眼知諸
法實相法眼見是人以何方便行何法得
道佛眼名一切法現前了了知今天眼縁世
界及衆生無障無礙餘眼不爾慧眼法眼佛
眼雖勝非見衆生法欲見衆生唯以二
眼肉眼天眼以肉眼不遍有所障故用天
眼觀問曰今是眼在佛何以名爲天眼答
曰此眼多在天中天眼所見不礙山壁樹
木若人精進持戒禪定行力得非是生分以
是故名爲天眼復次人多貴天以天爲主
佛隨人心以是故名爲天眼復次天有三
種名天生天淨天名天天王天子是也生天
釋梵諸天是也淨天佛辟支佛阿羅漢是也
淨天中尊者是佛今言天眼亦無咎也天
眼觀視世界者以世界衆生常求安樂而
更得苦心著吾我是中實無吾我衆生常
畏苦而常行苦如盲人求好道反墮深
坑如是等種種觀已擧身微笑問曰笑從
口生或時眼笑今云何言一切身笑答曰
佛世界中尊得自在能令一切身如口如
眼故皆能笑復次一切毛孔皆開故名爲笑
由口笑歡喜故一切毛孔皆開問曰佛
至尊重何以故笑答曰如大地不以無事
及小因縁而動佛亦如是若無事及小因縁
則不笑今大因縁故一切身笑云何爲大
佛欲説摩訶般若波羅蜜無央數衆生當
續佛種是爲大因縁復次佛言我世世曾
作小虫惡人漸漸集諸善本得大智慧今
自致作佛神力無量最上最大一切衆生亦
可得爾云何空受勤苦而墮小處以是故
笑復次有小因大果小縁大報如求佛道
讃一偈一稱南無佛燒一捻香必得作佛
何況聞知諸法實不生不滅不不生不不滅
而行因縁業亦不失以是事故笑復次般
若波羅蜜相清淨如虚空不可與不可取
佛種種方便光明神徳欲教化一切衆生
令心調柔然後能信受般若波羅蜜以是
故因笑放光笑有種種因縁有人歡喜而
笑有人瞋恚而笑有輕人而笑有見異事
而笑有見可羞恥事而笑有見殊方
異俗而笑有見希有難事而笑今是第一
希有難事諸法相不生不滅眞空無字無名
無言無説而欲作名立字爲衆生説令
得解脱是第一難事譬如百由旬大火聚
有人負乾草入火中過不燒一葉是甚
爲難佛亦如是持八萬法衆名字草入諸
法實相中不爲染著火所燒直過無礙是
爲甚難以是難事故笑如是種種希有難
事故擧身微笑
經從足下千輻相輪中放六百萬億光明
論問曰佛何以故先放身光答曰上笑因
縁中已答今當更説有人見佛無量身放
大光明心信清淨恭敬故知非常人復次佛
欲現智慧光明神相故先出身光衆生
知佛身光既現智慧光明亦應當出復次一
切衆生常著欲樂五欲中第一者色見此妙
光心必愛著捨本所樂令其心漸離欲然
後爲説智慧問曰其餘天人亦能放光佛
放光明有何等異答曰諸天人雖能放光
有限有量日月所照唯四天下佛放光明
滿三千大千世界三千大千世界中出遍
至下方餘人光明唯能令人歡喜而已佛
放光明能令一切聞法得度以是爲異問
曰如一身中頭爲最上何以故先從足下
放光答曰身得住處皆由於足復次一身
中雖頭貴而足賤佛不自貴光不爲利養
以是故於賤處放光復次諸龍大蛇鬼神
從口中出光毒害前物若佛口放光明
衆生怖畏是何大光復恐被害是故從足
下放光問曰足下六百萬億光明乃至肉
髻是皆可數三千大千世界尚不可滿何
況十方答曰此身光是諸光之本從本枝流
無量無數譬如迦羅求羅虫其身微細得風
轉大乃至能呑食一切光明亦如是得可
度衆生轉増無限
經足十指兩踝兩𬧅兩膝兩髀腰脊腹背臍
心胸徳字肩臂手十指項口四十齒鼻兩孔
兩眼兩耳白毫相肉髻各各放六百萬億光
明論問曰足下光明能照三千大千及十
方世界何用身分各各放六百萬億光明
答曰我先言足下光明照下方餘方不滿
是故更放身分光明有人言一切身分足
爲立處故最大餘不爾是故佛初放足下
六百萬億光明以示衆生如三十二相中初
種足下安住相一切身分皆有神力問曰
依何三昧依何神通何禪定中放此光
明答曰三昧王三昧中放此光明六通中如
意通四禪中第四禪放此光明第四禪中火
勝處火一切入此中放光明復次佛初生
時初成佛時初轉法輪時皆放無量光明滿
十方何況説摩訶般若波羅蜜時而不放
光譬如轉輪聖王珠寶常有光明照王軍
衆四邊各一由旬佛亦如是衆生縁故若
不入三昧恒放常光何以故佛衆法寶
成故
經從是諸光出大光明遍照三千大千世
界從三千大千世界遍照東方如恒河沙等
諸世界南西北方四維上下亦復如是若
有衆生遇斯光者必得阿耨多羅三藐三菩
提論問曰如火相上焔水相下潤風相傍
行是光明火氣應當上去云何遍滿三千大
千世界及十方世界答曰光明有二種一
者火氣二者水氣日珠火氣月珠水氣火相
雖焔上而人身中火上下遍到日火亦爾是
故夏月地水盡熱以是故知火不皆上復次
是光明佛力故遍至十方譬如強弓遣箭
隨所向至問曰何以先照東方南西北後
答曰以日出東方爲上故佛隨衆生意先
照東方復次倶有一難若先照南方當言
何以不先照東西北方若先照西方北方
亦爾問曰光明幾時當滅答曰佛用神力
欲住便住捨神力便滅佛光如燈神力如
脂若佛不捨神力光不滅也
經光明出過東方如恒河沙等世界乃至
十方亦復如是論問曰云何爲三千大千
世界答曰佛雜阿含中分別説千日千月千
閻浮提千衢陀尼千鬱怛羅越千弗婆提千
須彌山千四天王天處千三十三天千夜摩天
千兜率陀天千化自在天千他化自在天千
梵世天千大梵天是名小千世界名周利
以周利千世界爲一一數至千名二千中
世界以二千中世界爲一一數至千名三
千大千世界初千小二千中第三名大千千
千重數故名大千二過復千故言三千是
合集名百億日月乃至百億大梵天是名三
千大千世界是一時生一時滅有人言住
時一劫滅時一劫還生時一劫是三千大千
世界大劫亦三種破水火風小劫亦三種破
刀病飢此三千大千世界在虚空中風上水
水上地地上人須彌山有二天處四天處
三十三天處餘殘夜摩天等福徳因縁七寶
地風擧空中乃至大梵天皆七寶地皆在風
上是三千大千世界光明遍照照竟餘光過
出照東方如恒河沙等諸世界南西北方四
維上下亦復如是問曰是光遠照云何不滅
答曰光明以佛神力爲本本在故不滅譬
如龍泉龍力故水不竭是諸光明以佛心
力故遍照十方中間不滅問曰如閻浮提
中種種大河亦有過恒河者何以常言恒
河沙等答曰恒河沙多餘河不爾復次是恒
河是佛生處遊行處弟子眼見故以爲喩復
次佛出閻浮提閻浮提四大河北邊出入四
方大海中北邊雪山中有阿那婆達多池
是池中有金色七寶蓮華大如車蓋阿那
婆達多龍王是七住大菩薩是池四邊有四
流水東方象頭南方牛頭西方馬頭北方師
子頭東方象頭出恒河底有金沙南方牛
頭出辛頭河底亦有金沙西方馬頭出婆
叉河底亦有金沙北方師子頭出私陀河
底亦有金沙是四河皆出北山恒河出北
山入東海辛頭河出北山入南海婆叉
河出北山入西海私陀河出北山入北海
是四河中恒河最大四遠諸人經書皆以恒
河爲福徳吉河若入中洗者諸罪垢惡皆悉
除盡以人敬事此河皆共識知故以恒河
沙爲喩復次餘河名字喜轉此恒河世世
不轉以是故以恒河沙爲喩不取餘河
問曰恒河中沙爲有幾許答曰一切算數
所不能知唯有佛及法身菩薩能知其數
佛及法身菩薩一切閻浮提中微塵生滅多
少皆能數知何況恒河沙如佛在祇桓外林
中樹下坐有一婆羅門來到佛所問佛此
樹林有幾葉佛即時便答有若干數婆羅門
心疑誰證知者婆羅門去至一樹邊取一樹
上少葉藏還問佛此樹林定有幾葉即答
今少若干葉如其所取語之婆羅門知已
心大敬信求佛出家後得阿羅漢道以是
故知佛能知恒河沙數問曰有幾許人値
佛光明必得阿耨多羅三藐三菩提若値光
明便得道者佛有大慈何以不常放光明
令一切得道何須持戒禪定智慧然後得
道答曰衆生種種因縁得度不同有禪定
得度者有持戒説法得度者有光明觸身
而得度者譬如城有多門入處各各至處不
異有人光明觸身而得度者有若見光明
若觸身不得度者
經爾時世尊擧身毛孔皆亦微笑而放光
明遍照三千大千世界復至十方如恒河沙
等世界若有衆生遇斯光者必得阿耨多羅
三藐三菩提論問曰上已擧身微笑今何
以故復一切毛孔皆笑答曰擧身微笑是麁
分今一切毛孔皆笑是細分復次先擧身微
笑光明有數今一切毛孔皆笑有光明而
無數復次先擧身光明所未度者今値毛
孔光明即便得度譬如搖樹取果熟者前
墮若未熟者更須後搖又如捕魚前網
不盡後網乃得笑因縁如上説
大智度論卷第七

大智度初品中放光釋論第
十四之餘卷第
八
　　龍樹菩薩造
　　後秦龜茲國三藏法師鳩摩羅什
奉　　　　　　　　　　詔譯
經爾時世尊以常光明遍照三千大千世
界亦至東方如恒河沙等諸佛世界乃至十
方亦復如是若有衆生遇斯光者必得阿耨
多羅三藐三菩提論問曰上已擧身微笑
及放毛孔光明今何以復放常光而照十
方答曰有人見異光明謂非佛光見佛
常光轉大心則歡喜此實佛光便畢至阿
耨多羅三藐三菩提問曰云何爲常光答
曰佛身四邊各一丈光明菩薩生便有此是
三十二相之一名爲丈光相問曰佛何以
故光常一丈而不多答曰一切諸佛常光無
量常照十方世界釋迦牟尼佛神通身光無
量或一丈百丈千萬億乃至滿三千大千
世界乃至十方如諸佛常法但於五濁世
爲衆生少徳少智故受一丈光明若受多
光今衆生薄福鈍根目不堪其明如人見
天身眼則失明以光盛眼微故若衆生利
根福重佛則爲之現無量光明復次有人
見佛常光歡喜得度譬如國王以常食之
餘賜諸群下得者大喜佛亦如是有人
見佛種種餘光心不歡喜見佛常光必
至阿耨多羅三藐三菩提
經爾時世尊出廣長舌相遍覆三千大千世
界熙怡而笑從其舌根出無量千萬億光
是一一光化成千葉金色寶華是諸華上皆
有化佛結加趺坐説六波羅蜜衆生聞者必
得阿耨多羅三藐三菩提復至十方如恒河
沙等諸佛世界皆亦如是論問曰如佛世
尊大徳尊重何以故出廣長舌似如輕
相答曰上三種放光照十方衆生令得
度脱今欲口説摩訶般若波羅蜜摩訶般若
波羅蜜甚深難解難知難可信受是故出
廣長舌爲證舌相如是語必眞實如昔一
時佛於舍婆提國受歳竟阿難從佛遊行
諸國欲到婆羅門城婆羅門城王知佛神
徳能化衆人感動群心今來到此誰復樂
我便作制限若有與佛食聽佛語者輸
五百金錢作制限後佛到其國將阿難持
鉢入城乞食城中衆人皆閉門不應佛空
鉢而出是時一家有一老使人持破瓦器
盛臭𤄜淀出門棄之見佛世尊空鉢而
來老使人見佛相好金色白毛肉髻丈光
鉢空無食見已思惟如此神人應食天廚
今自降身持鉢行乞必是大慈愍一切故
信心清淨欲好供養無由如願慚愧白佛
思欲設供更不能得今此弊食佛須者可
取佛知其心信敬清淨伸手以鉢受其施
食佛時即笑出五色光普照天地還從眉
間相入阿難合掌長跪白佛唯然世尊今
笑因縁願聞其意
佛告阿難汝見老女人信心施佛食不阿
難言見佛言是老女人施佛食故十五劫
中天上人間受福快樂不墮惡道後得男
子身出家學道成辟支佛入無餘涅槃爾
時佛邊有一婆羅門立説偈言
　　　　汝是日種刹利姓　淨飯國王之太子　　　　
　　　　而以食故大妄語　如此臭食報何重
是時佛出廣長舌覆面上至髮際語婆羅
門言汝見經書頗有如此舌人而作妄
語不婆羅門言若人舌能覆鼻言無虚妄
何況乃至髮際我心信佛必不妄語不解
小施報多如是佛告婆羅門汝頗曾見世
所希有難見事不婆羅門言見我曾共婆
羅門道中行見一尼拘盧陀樹蔭覆賈客五
百乘車蔭猶不盡是謂希有難見事也佛
言此樹種子其形大小答言大如芥子三分
之一佛言誰當信汝言者樹大乃爾而種
子甚小婆羅門言實爾世尊我眼見之非
虚妄也佛言我亦如是見老女人淨信心
施佛得大果報亦如此樹因少報多又是
如來福田良美之所致也婆羅門心開意解
五體投地悔過向佛我心無状愚不信佛
佛爲種種説法得初道果即時擧手大發
聲言一切衆人甘露門開如何不出城中一
切諸婆羅門皆送五百金錢與王迎佛供
養皆言得甘露味誰當惜此五百金錢衆
人皆去制限法破是婆羅門王亦共臣民
歸命佛法城人一切皆得淨信如是佛出
廣長舌相爲不信者故問曰如爲婆羅門
出舌相覆面今舌相光明何以乃至三千
大千世界答曰覆面髮際爲小信故今爲
般若波羅蜜大事興故廣長舌相覆三千大
千世界問曰是一城中人盡得見此覆面
舌相猶尚爲難何況今説摩訶般若波羅
蜜一切大會此及他方無量衆集而得盡見
又以人目所覩不過數里今言遍三千
大千世界無乃大而難信答曰佛以方便
借其神力能令一切皆見舌相覆此三千
大千世界若不加神力雖復十住亦不知
佛心若加神力乃至畜生能知佛心如般
若波羅蜜後品中説一切衆人皆見阿閦佛
會與眼作對亦如佛説阿彌陀佛世界種
種嚴淨阿難言唯願欲見佛時即令一切
衆會皆見無量壽佛世界嚴淨見佛舌相亦
復如是佛以廣長舌相遍覆三千大千世
界已然後便笑笑因縁如上説問曰前已
出舌相光明今何以故舌根復放光明答
曰欲令一切得重信故又以舌相色如珊
瑚金光明淨共相發起故復放光復次是
諸光明變成千葉金色寶華從舌相出此
千葉金色寶華光明徹照如日初出問曰何
以故光明中變化作此寶華答曰佛欲坐
故問曰諸床可坐何必蓮華答曰床爲世
界白衣坐法又以蓮華軟淨欲現神力能
坐其上令花不壞故又以莊嚴妙法座
故又以諸華皆小無如此華香淨大者人
中蓮華大不過尺漫陀耆尼池及阿那婆
達多池中蓮華大如車蓋天上寶蓮華復大
於此是則可容結加趺坐佛所坐華復
勝於此百千萬倍又如此華華臺嚴淨香
妙可坐復次劫盡燒時一切皆空衆生福徳
因縁力故十方風至相對相觸能持大水水
上有一千頭人二千手足名爲韋紐是人臍
中出千葉金色妙寶蓮花其光大明如萬日
倶照華中有人結加趺坐此人復有無量
光明名曰梵天王此梵天王心生八子八
子生天地人民是梵天王於諸婬瞋已盡無
餘以是故言若有人修禪淨行斷除婬
欲名爲行梵道佛轉法輪或名法輪或
名梵輪是梵天王坐蓮華上是故諸佛隨
世俗故於寶華上結加趺坐説六波羅
蜜聞此法者畢至阿耨多羅三藐三菩提
問曰釋迦文尼佛化作無量千萬億諸佛云
何一時能説法耶如阿毘曇説一時無二
心若化佛語時化主應默化主語時化亦應
默云何一時皆説六波羅蜜答曰如此説
者外道及聲聞變化法耳如佛變化無量三
昧力不可思議是故佛自語時無量千萬億
化佛亦一時皆語又諸外道及聲聞化不能
作化如佛世尊化復作化諸外道及聲聞
滅後不能留化如佛世尊自身滅度後
復能留化如佛無異復次阿毘曇中一時無
二心今佛亦如是當化語時亦不有心佛
心念化欲令化語即便皆語問曰佛今欲
説般若波羅蜜何以令化佛説六波羅蜜
答曰是六波羅蜜及般若波羅蜜一法無異
是五波羅蜜不得般若波羅蜜不名波羅
蜜如檀波羅蜜不得般若波羅蜜沒在世
界有盡法中或得阿羅漢辟支佛道般涅槃
若得般若波羅蜜共合是名波羅蜜能至
佛道以是故般若波羅蜜與六波羅蜜一
法無異般若波羅蜜有二種一者莊嚴二
者未莊嚴如人著好瓔珞莊嚴其身有人
不著名未莊嚴亦如國王將諸官從是
名王來若無官從是名獨身如是東方
如恒河沙等世界乃至十方亦爾問曰若
佛有如是大神力無數千萬億化佛乃至十
方説六波羅蜜度脱一切應盡得度不應
有殘答曰有三障三惡道中衆生不能解
知人中天上若大小若大老若大病及上無
色無想天皆不能聞不能知
問曰諸能聞能知者何以不皆得道答曰
是亦不應盡得道何以故結使業障故有
人於結使重常爲結使覆心以是故不盡
得道問曰當令十方諸佛亦應遣化説六
波羅蜜我等亦無三障何以不聞答曰當
今衆生生在惡世則入三障中生在佛後
不善業報或有世界惡罪業障或有厚重結
使障墮在佛後人多爲厚重結使所障或
婬欲薄而瞋恚厚瞋恚薄而婬欲厚婬欲薄
而愚癡厚愚癡薄而瞋恚厚如是等展轉互
有厚薄是結使障故不聞不知化佛説法
不見諸佛光明何況得道譬如日出盲人
不見便謂世間無有日月日有何咎又
如雷電震地聾人不聞聲有何過今十方
諸佛常説經法常遣化佛至十方世界説
六波羅蜜罪業盲聾故不聞法聲以是故
不盡聞見雖復聖人有大慈心不能令皆
聞皆見若罪欲滅福將生者是時乃得見
佛聞法
經爾時世尊故在師子座入師子遊戲三昧
以神通力感動三千大千世界六種震動
論問曰此三昧何以名師子遊戲答曰譬
如師子搏鹿自在戲樂佛亦如是入此三
昧能種種迴轉此地令六反震動復次師
子遊戲譬如師子戲日諸獸安隱佛亦如是
入是三昧時震動三千大千世界能令三
惡衆生一時得息皆得安隱
復次佛名人師子師子遊戲三昧是佛戲三
昧也入此三昧時令此大地六種震動一
切地獄惡道衆生皆蒙解脱得生天上是
名爲戲問曰佛何以故入此三昧答曰
欲動三千大千世界出三惡道衆生著
二道中故
復次上三種變化出自佛身人或信心不
深今動大地欲令衆生知佛神力無量
能令外物皆動信淨心喜皆得離苦問曰
有諸阿羅漢及諸天亦能動地何以獨言是
佛神力答曰諸阿羅漢及諸天不能具足
動唯佛世尊能令大地六種震動問曰佛
何以故震動三千大千世界答曰欲令衆
生知一切皆空無常故有諸人言大地及
日月須彌大海是皆有常是以世尊六種動
地示此因縁令知無常復次如人欲染衣
先去塵土佛亦如是先令三千世界衆生
見佛神力敬心柔軟然後説法是故六種
動地云何六種動
經東涌西沒西涌東沒南涌北沒北涌南
沒邊涌中沒中涌邊沒論問曰何以故正
有六種動答曰地動有上中下下者二種
動或東涌西沒或南湧北沒或邊中中者
有四或東西南北或東西邊中或南北邊中
上者六種動有種種因縁令地大動如佛
告阿難八因八縁令地震動如別説復次
有人言四種地動火動龍動金翅鳥動天王
動二十八宿月月一周繞若月至昴宿張
宿氐宿婁宿室宿胃宿是六種宿中爾時地
動若崩是動屬火神是時無雨江河枯竭
年不宜麥天子凶大臣受殃若柳宿尾宿
箕宿壁宿奎宿危宿是六種宿中爾時地動
若崩是動屬龍神是時無雨江河枯竭年
不宜麥天子凶大臣受殃若參宿鬼宿星
宿軫宿亢宿翼宿是六種宿中爾時若地動
若崩是動屬金翅鳥是時無雨江河枯竭
年不宜麥天子凶大臣受殃若心宿角宿
房宿女宿虚宿井宿畢宿觜宿斗宿是九種
宿中爾時地動若崩是動屬天帝是時安
隱豐雨宜五穀天子吉大臣受福萬民安
隱復次地動因縁有小有大有動一閻浮
提有動四天下一千二千三千大千世界
小動以小因縁故若福徳人若生若死一國
地動是爲小動大動大因縁故如佛初生
時初成佛時將滅度時三千大千世界皆爲
震動是爲大動今佛欲大集衆生故令
此地六種震動復次般若波羅蜜中授諸菩
薩記當得作佛佛爲天地大主是時地神
大喜我今得主是故地動譬如國主初立
臣民喜慶皆稱萬歳踊躍歌舞復次三千大
千世界衆生福徳因縁故有此大地山河樹
木一切衆物而衆生不知無常是故佛以福
徳智慧大力動此世界衆生福徳令知微
薄一切磨滅皆歸無常
經地皆柔軟令衆生和悦論問曰地動
云何能令衆生心得和悦答曰心隨身故
身得樂事心則欣悦悦者共住之人及便
身之具能令心悦今以是三千大千世界
雜惡衆生其心麁獷無有善事是故世尊動
此大地令皆柔軟心得利益譬如三十三
天王歡樂園中諸天入者心皆柔軟歡樂
和悦麁心不生若阿修羅起兵來時都無鬪
心是時釋提婆那民將諸天衆入麁澁園
中以此園中樹木華實氣不和悦麁澁惡
故諸天人衆鬪心即生佛亦如是以此大
地麁澁弊惡故變令柔軟使一切衆生心
得喜悦又如呪術藥草熏人鼻時恚心便
生即時鬪諍復有呪術藥草能令人心和
悦歡喜敬心相向呪術草藥尚能如此何
況三千大千世界地皆柔軟
經是三千大千世界中地獄餓鬼畜生及八
難處即時解脱得生天上從四天王天處乃
至他化自在天處論問曰若佛入師子
遊戲三昧能令地獄餓鬼畜生及餘八難皆
得解脱生四天處乃至他化自在天者復
何用修福行善乃得果報答曰此如上説
福徳多者見光得度罪垢深者地動乃悟
譬如日出照蓮華池熟者先開生者未敷
佛亦如是先放光明福熟智利先得解
脱其福未熟智心不利是故未得佛大慈
悲等度一切無憎愛也亦如樹果人動其
樹熟者先墮佛亦如是是三千大千世界如
樹動之者佛先度者果熟未度者果生問
曰何以故善心因縁生欲界天不生色界
及無色界答曰佛欲度此衆生令得道證
無色界中以無身故不可爲説法色界中
則無厭心難可得道禪樂多故慧心則鈍
復次佛以神通感動令此三千大千世界地
皆柔軟衆生心信得歡喜故生欲界天不
行四禪及四空定故不得生色無色界
問曰五衆無常空無我云何生天人中誰
死誰生者答曰是事讃菩薩品中已廣説今
當略答汝言五衆無常空無我者是般若
波羅蜜中五衆無有常無常有空無空有
我無我若如外道求索實我是不可得但
有假名種種因縁和合而有有此名字
譬如幻人相殺人見其死幻術令起人見
其生生死名字有而無實世界法中實有生
死實相法中無有生死復次生死人有生
死不生死人無生死何以故不生死人以
大智慧能破生相如説偈言
　　　　佛法相雖空　亦復不斷滅　　　　
　　　　雖生亦非常　諸行業不失　　　　
　　　　諸法如芭蕉　一切從心生　　　　
　　　　若知法無實　是心亦復空　　　　
　　　　若有人念空　是則非道行　　　　
　　　　諸法不生滅　念有故失相　　　　
　　　　有念墮魔網　無念則得出　　　　
　　　　心動故非道　不動是法印
經是諸天人自識宿命皆大歡喜來詣佛所
頭面禮佛足却住一面論問曰諸天生時
有三事自知知所從來處知所修福田
處知本所作福徳是人生時無此三事云
何識宿命答曰人道不定或有識者有不
識者復次假佛神力則識宿命問曰諸天
有報五神通自識宿命能到佛所人雖蒙
佛神力得知宿命所住處遠云何能至佛
所答曰或有人生報得神通如轉輪王聖
人等或有人假佛神力問曰人生十月三
年乳餔十歳後能自出今蒙佛威神三惡
八難皆得解脱生天人中即至佛所天則
可爾人法未成云何得來答曰五道生法
各各不同諸天地獄皆化生餓鬼二種生若
胎若化生人道畜生四種生卵生濕生化生
胎生卵生者如毘舍佉彌伽羅母三十二子
毘舍佉母生三十二卵卵剖生三十二男皆爲
力士彌伽羅大兒字也此母人得三道果如
是等名卵生濕生者如揜羅婆利揜烏
甘反婬
女頂生轉輪聖王如是等名濕生化生者
如佛與四衆遊行比丘尼衆中有比丘尼
名阿羅婆地中化生及劫初生時人皆化生
如是等名爲化生胎生者如常人生化生
人即時長大能到佛所有人報得神通
故能到佛所復次佛借神通力故能到佛
所
經如是十方如恒河沙等世界地皆六種震
動一切地獄餓鬼畜生及餘八難處即得解
脱得生天上齊第六天論問曰三千大
千世界無量無數衆生甚多何以復及十方
如恒河沙等世界衆生答曰佛力無量雖
度三千大千世界衆生猶以爲少以是故
復及十方問曰若釋迦文尼佛以大神力
廣度十方復何須餘佛答曰衆生無量不
一時熟故又衆生因縁各各不同如聲聞
法中説舍利弗因縁弟子除舍利弗諸佛尚
不能度何況餘人復次今但説東方一恒河
沙等不説若二三四乃至千萬億恒河沙等
諸世界又以世界無邊無量若有邊有量衆
生可盡以是故十方無量世界諸佛應度
經爾時三千大千世界衆生盲者得視聾
者得聽唖者能言狂者得正亂者得定裸者
得衣飢渇者得飽滿病者得愈形殘者得具
足論問曰衆生苦患有百千種若佛神力
何以不遍令得解脱答曰一切皆救今但
略説麁者如種種結使略説爲三毒問曰
但言盲者得視則足何以故言生盲答曰
生盲者先世重罪故重罪者猶尚能令得視
何況輕者問曰云何先世重罪而令生盲
答曰若破衆生眼若出衆生眼若破正見
眼言無罪福是人死墮地獄罪畢爲人從
生而盲若復盜佛塔中火珠及諸燈明若阿
羅漢辟支佛塔珠及燈明若餘福田中奪取
光明如是等種種先世業因縁故失明今
世若病若打故失明是今世因縁復次九
十六種眼病闍那迦藥王所不能治者唯
佛世尊能令得視復次先令得視後令
得智慧眼聾者得聽亦如是問曰若有生
盲何以不説生聾答曰多有生盲生聾者
少是故不説問曰以何因縁故聾答曰聾
者是先世因縁師父教訓不受不行而反瞋
恚以是罪故聾從次截衆生耳若破衆生
耳若盜佛塔僧塔諸善人福田中揵稚鈴貝
及鼓故得此罪如是等種種先世業因縁今
世因縁若病若打如是等是今世因縁得聾
問曰唖者不能言作何等罪故唖答曰
先世截他舌或塞其口或與惡藥令不
得語或聞師教父母教勅斷其語非其
教或作惡邪人不信罪福破正語地獄
罪出生世爲人唖不能言如是種種因縁
故唖問曰狂者得正云何爲狂答曰先世
作罪破他坐禪破坐禪舍以諸呪術呪
人令瞋鬪諍婬欲今世諸結使厚重如婆
羅門失其福田其婦復死即時狂發裸形
而走又如翅舍伽憍曇比丘尼本白衣時七
子皆死大憂愁故失心發狂有人大瞋不
能自制成大癡狂有愚癡人惡邪故以
灰塗身拔髮裸形狂癡食糞有人若風病
若熱病病重成狂有人惡鬼所著或有人
癡飮雨水而狂如是失心如是種種名
爲狂得見佛故狂即得正問曰亂者得定
狂則是亂以何事別答曰有人不狂而
心多散亂志如獼猴不能專住是名亂
心復有劇務怱怱心著衆事則失心力不
堪受道問曰亂心有何因縁答曰善心轉
薄隨逐不善是名心亂復次是人不觀無
常不觀死相不觀世空愛著壽命計念
事務種種馳散是故心亂復次不得佛法
中内樂外求樂事隨逐樂因是故心亂如
是亂人得見佛故其心得定問曰先言狂
者得正今言裸者得衣除狂云何更有裸
答曰狂有二種一者人皆知狂二者惡邪
故自裸人不知狂如説南天竺國中有法
師高坐説五戒義是衆中多有外道來聽
是時國王難曰若如所説有人施酒及自
飮酒得狂愚報當今世人應狂者多正者
少而今狂者更少不狂者多何以故爾是時
諸外道輩言善哉斯難甚深是禿高坐必不
能答以王利智故是時法師以指指諸外
道而更説餘事王時即解諸外道語王言
王難甚深是不知答恥所不知而但擧指
更説餘事王語外道高坐法師指答已訖
將護汝故不以言説向者指汝言汝等是
狂狂不少也汝等以灰塗身裸形無恥以
人髑髏盛糞而食拔頭髮臥刺上倒懸熏
鼻冬則入水夏則火炙如是種種所行非
道皆是狂相復次汝等法以賣肉賣鹽即
時失婆羅門法於天祠中得牛布施即時
賣之自言得法牛則是肉是誑惑人豈非
失耶又言入吉河水中罪垢皆除是爲罪
福無因無縁賣肉賣鹽此有何罪入吉
河水中言能除罪若能除罪亦能除福誰
有吉者如此諸事無因無縁強爲因縁
是則爲狂如是種種狂相皆是汝等法師
將護汝故指而不説是名爲裸形狂復次
有人貧窮無衣或弊衣藍縷以佛力故令
其得衣問曰飢者得飽渇者得飮云何飢
渇答曰福徳薄故先世無因今世無縁是
故飢渇復次是人先世奪佛阿羅漢辟支佛
食及父母所親食雖値佛世猶故飢渇以
罪重故問曰今有惡世生人得好飮食値
佛世生而更飢渇若罪人不應生値佛世
若福人不應生惡世何以故爾答曰業報
因縁各各不同或有人有見佛因縁無飮
食因縁或有飮食因縁無見佛因縁譬如
黒蛇而抱摩尼珠臥有阿羅漢人乞食不
得又如迦葉佛時有兄弟二人出家求道
一人持戒誦經坐禪一人廣求檀越修諸福
業至釋迦文佛出世一人生長者家一人
作大白象力能破賊長者子出家學道得
六神通阿羅漢而以薄福乞食難得他日
持鉢入城乞食遍不能得到白象廏中
見王供象種種豐足語此象言我之與汝
倶有罪過象即感結三日不食守象人怖
求覓道人見而問言汝作何呪令王白象
病不能食答言此象是我先身時弟共於
迦葉佛時出家學道我但持戒誦經坐禪不
行布施弟但廣求檀越作諸布施不持
戒不學問以其不持戒誦經坐禪故今作
此象大修布施故飮食備具種種豐足我但
行道不修布施故今雖得道乞食不能
得以是事故因縁不同雖値佛世猶故
飢渇問曰此諸衆生云何飽滿答曰有人
言佛以神力變作食令得飽滿復有人
言佛光觸身令不飢渇譬如如意摩尼珠
有人心念則不飢渇何況値佛病者得愈
病有二種先世行業報故得種種病今世
冷熱風發故亦得種種病今世病有二種
一者内病五藏不調結堅宿疹二者外病
奔車逸馬堆壓墜落兵刃刀杖種種諸病
問曰以何因縁得病答曰先世好行鞭杖
拷掠閉繋種種惱故今世得病現世病不
知將身飮食不節臥起無常以是事故
得種種諸病如是有四百四病以佛神力
故令病者得愈如説佛在舍婆提國
有一居士請佛及僧於舍飯食佛住精舍
迎食有五因縁一者欲入定二者欲爲諸
天説法三者欲遊行觀諸比丘房四者看
諸病比丘五者若未結戒欲爲諸比丘結
戒是時佛手持戸排入諸比丘房見一
比丘病苦無人瞻視臥大小便不能起居
佛問比丘汝何所苦獨無人看比丘答言
大徳我性嬾他人有病初不看視是故我
病他亦不看佛言善男子我當看汝時釋
提婆那民盥水佛以手摩其身摩其身
時一切苦痛即皆除愈身心安隱是時世尊
安徐扶此病比丘起將出房澡洗著衣安
徐將入更與敷褥令坐佛語病比丘汝久
來不勤求未得事令得未到時令到未
識事令識受諸苦患如是方當更有大
苦比丘聞已心自思念佛恩無量神力無數
以手摩我苦痛即除身心快樂以是故佛
以神力令病者得愈形殘者得具足云何
名形殘者若有人先世破他身截其頭
斬其手足破種種身分或破壞佛像毀
佛像鼻及諸賢聖形像或破父母形像以是
罪故受形多不具足
復次不善法報受身醜陋若今世被賊或被
刑戮種種因縁以致殘毀或風寒熱病身生
惡瘡體分爛壞是名形殘蒙佛大恩皆得
具足譬如祇洹中奴字犍抵揵抵秦
言續也
是波斯匿王兄子端正勇健心性和善王大
夫人見之心著即微呼之欲令從己犍抵
不從夫人大怒向王讒之反被其罪王聞
即節節解之棄於塚間命未絶頃其夜虎狼
羅刹來欲食之是時佛到其邊光明照之
身即平復其心大喜佛爲説法即得三道
佛牽其手將至祇洹是人言我身已破已
棄佛續我身今當盡此形壽以身布施佛
及比丘僧明日波斯匿王聞如是事來至
祇洹語犍抵言向汝悔過汝實無罪枉
相刑害今當與汝分國半治犍抵言我已
厭矣王亦無罪我宿世殃咎罪報應爾我
今以身施佛及僧不復還也如是若有衆
生形殘不具足者蒙佛光明即時平復是
故言乃至形殘皆得具足蒙佛光明即時
平復
經一切衆生皆得等心相視如父如母如兄
如弟如姊如妹亦如親親及善知識是時衆
生等行十善業道淨修梵行無諸瑕穢惔然
快樂譬如比丘入第三禪皆得好慧持戒自
守不嬈衆生論問曰是諸衆生未離欲
無禪定不得四無量心云何得等心答
曰是等非禪中等是於一切衆生中無怨
無恚以此等故善心相視復次等心者經
中有言云何等心相視如父母是名等心
問曰視一切衆生便是父母兄弟姊妹不答
曰不也見老者如父母長者如兄少者如
弟姊妹亦爾等心力故皆如親親問曰云
何非父母言父母乃至非親親言親親不
墮妄語耶答曰一切衆生無量世中無非
父母兄弟姊妹親親者
復次實法相中無父母兄弟人著吾我顛
倒計故名爲父母兄弟今以善心力故相
視如父如母非妄語也復次如人以義相
親非父事之爲父非母事之爲母兄弟兒
子亦復如是如人有子行惡黜而棄之他
姓善行養以爲子如是相視則爲等心如
説偈
　　　　視他婦如母　見他財如火　　　　
　　　　一切如親親　如是名等見
是時衆生等行十善業道者身業道三種不
殺不盜不邪婬口業道四種不妄語不兩舌
不惡口不綺語意業道三種不貪不惱害不
邪見自不殺生不教他殺讃不殺者見
人不殺代其歡喜乃至邪見亦有四種
問曰後三業道非業前七業道亦業云何
言十善業道答曰沒少從多故通名業
道後三雖非業能起業又復爲業故生是
故總名業道淨修梵行無諸瑕穢者問
曰上説行十善業道此理已足今何以
復言淨修梵行答曰有人行十善業道不
斷婬今更讃此行梵天行斷除婬欲故
言淨修梵行無諸瑕穢者行婬之人身惡
名臭以是故讃斷婬人言無諸瑕穢惔
然快樂者問曰此何等樂答曰是樂二種
内樂涅槃樂是樂不從五塵生譬如石泉
水自中出不從外來心樂亦如是行等心
修梵行得十善業道清淨無穢是名内樂
問曰此樂何界繋欲界繋色界繋無色界繋
耶答曰是樂欲界繋亦不繋非色無色界
繋今言譬如比丘入第三禪若是色界繋不
應言譬如以是事故知非色界繋此欲
界心生喜樂一切滿身譬如煖蘇漬身柔
軟和樂不繋者得般若波羅蜜相觀諸法不
生不滅得實智慧心無所著無相之樂是
爲不繋問曰佛言涅槃第一樂何以言第
三禪樂答曰有二種樂有受樂有受盡
樂受盡樂一切五衆盡更不生是無餘涅槃
樂能除憂愁煩惱心中歡喜是名樂受如
是樂受滿足在第三禪中以是故言譬如
第三禪樂問曰初禪二禪亦有樂受何以故
但言第三禪答曰樂有上中下下者初禪
中者二禪上者三禪初禪有二種樂根喜
根五識相應樂根意識相應喜根二禪中
意識相應喜根三禪意識相應樂根一切三
界中除三禪更無意識相應樂根是五識
不能分別不知名字相眼識生如彈指頃
意識已生以是故五識相應樂根不能滿
足樂意識相應樂根能滿足樂以是故三
禪中諸功徳少樂多故無背捨勝處一切入
過是三禪更無樂以是故言譬如比丘入
第三禪一切衆生皆得好慧持戒自守不
嬈衆生者問曰何以故次樂後言皆得
好慧答曰人未得樂能作功徳既得樂已
心著樂多故不作功徳是故樂後次第心
得好慧好慧者持戒自守不嬈衆生問曰
持戒是名自守亦名不嬈衆生何以故復
言自守不嬈衆生耶答曰身口善是名持
戒撿心就善是名自守亦名不嬈衆生
一切諸功徳皆戒身定身慧身所攝言好持
戒是戒身攝好自守者是定身攝不嬈
衆生禪中慈等諸功徳是慧身攝問曰亦無
有人言不好持戒者今何以言好持戒
答曰有如婆羅門著世界法者言捨家
好持戒是爲斷種人又以自力得財廣
作功徳如是有福出家乞食自身不給何
能作諸功徳如是爲呵好持戒亦有著
世界治法道人呵好自守者言人當以
法治世賞善罰惡法不可犯不捨尊親
立法濟世所益者大何用獨善其身自守
無事世亂而不理人急而不救如是名爲
呵好自守亦有人呵好不嬈衆生者言
有怨不能報有賊不能繋惡人不能治
有罪無以肅不能却患救難默然無益
何用此爲如是爲呵好不嬈衆生如
説
　　　　人而無勇健　何用生世間　　　　
　　　　親難而不救　如木人在地
如是等種種不善語名爲呵不嬈衆生是
諸天人皆得好慧持戒自守不嬈衆生行
是善法身心安隱無所畏難無熱無惱有
好名善譽人所愛敬是爲向涅槃門命欲
終時見福徳心喜無憂無悔若未得涅
槃生諸佛世界若生天上以是故言得
好慧持戒自守不嬈衆生
大智度論卷第八

大智度初品中放光釋論之餘卷第
九
　　龍樹菩薩造
　　後秦龜茲國三藏法師鳩摩羅什
奉　　　　　　　　　　詔譯
經爾時世尊在師子座上坐於三千大千世
界中其徳特尊光明色像威徳巍巍遍至十
方如恒河沙等諸佛世界譬如須彌山王光色
殊特衆山無能及者論問曰佛以何力
故於一切衆生中其徳特尊光明威徳巍巍
乃如是耶如轉輪聖王諸天聖人亦有大
力光明威徳何以獨言佛徳特尊答曰此諸
賢聖雖有光明威徳有量有限譬如衆星
日光既出則沒不現佛從無量阿僧祇劫
集大功徳一切具足因縁大故果報亦大餘
人無此復次佛世世修諸苦行無量無數
頭目髓腦常施衆生豈唯國財妻子而已一
切種種戒種種忍種種精進種種禪定及無
比清淨不可壞不可盡智慧世世修行已
具足滿此果力故得不可稱量殊特威神
以是故言因縁大故果報亦大問曰若佛
神力無量威徳巍巍不可稱説何以故受九
罪報一者梵志女孫陀利謗五百阿羅漢亦
被謗二者旃遮婆羅門女繋木盂作腹謗
佛三者提婆達推山壓佛傷足大指四者
迸木刺脚五者毘樓璃王興兵殺諸釋子
佛時頭痛六者受阿耆達多婆羅門請而食
馬麥七者冷風動故脊痛八者六年苦行九
者入婆羅門聚落乞食不得空鉢而還復
有冬至前後八夜寒風破竹索三衣禦寒
又復患熱阿難在後扇佛如是等世界小
事佛皆受之若佛神力無量三千大千世界
乃至東方恒河沙等諸佛世界南西北方四
維上下光明色像威徳巍巍何以故受諸罪
報答曰佛在人中生人父母受人身力
一指節力勝千萬億那由他白象力神通力
無量無數不可思議是淨飯王子厭老病死
苦出家得佛道是人豈受罪報爲寒熱等
所困如佛神力不可思議不可思議法中
何有寒熱諸患復次佛有二種身一者法性
身二者父母生身是法性身滿十方虚空無
量無邊色像端正相好莊嚴無量光明無量
音聲聽法衆亦滿虚空此衆亦是法性身非
生死人所得見也
常出種種身種種名號種種生處種種方便
度衆生常度一切無須臾息時如是法性
身佛能度十方世界衆生受諸罪報者是
生身佛生身佛次第説法如人法以有二
種佛故受諸罪無咎復次佛即得道時一
切不善法盡斷一切善法皆成就云何今實
有不善法報可受但憐愍未來世衆生故
現方便受此諸罪復次如阿泥盧豆與一
辟支佛食故受無量世樂心念飮食應意
即得何況佛世世割肉出髓以施衆生而
乞食不得空鉢而還以是事故知佛方便
爲度衆生故受此諸罪云何方便憐愍未
來世五衆佛弟子施福薄故乞種種自活之
具不能得諸白衣言汝衣食不能得有病
不能除何能得道以益於人是五衆當答
我等雖無活身小事有行道福徳我等今
日衆苦是先身罪報今之功徳利在將來我
等大師佛入婆羅門聚落乞食尚亦不得
空鉢而還佛亦有諸病釋子畢罪時佛亦頭
痛何況我等薄福下人諸白衣聞已瞋心則
息便以四種供養供給比丘身得安隱
坐禪得道是爲方便故非實受罪如毘摩
羅詰經中説佛在毘耶離國是時佛語阿難
我身中熱風氣發當用牛乳汝持我鉢乞
牛乳來阿難持佛鉢晨朝入毘耶離至
一居士門立是時毘摩羅詰在是中行見
阿難持鉢而立問阿難汝何以晨朝持鉢
立此阿難答言佛身小疾當用牛乳故我
到此毘摩羅詰言止止阿難勿謗如來佛
爲世尊已過一切諸不善法當有何疾
勿使外道聞此麁語彼當輕佛便言佛自
疾不能救安能救人阿難言此非我意面
受佛勅當須牛乳毘摩羅詰言此雖佛勅
是爲方便以今五惡之世故以是像度脱
一切若未來世有諸病比丘當從白衣求
諸湯藥白衣言汝自疾不能救安能救餘
人諸比丘言我等大師猶尚有病況我等
身如艸芥能不病耶以是事故諸白衣等
以諸湯藥供給比丘使得安隱坐禪行道
有外道仙人能以藥艸呪術除他人病何
況如來一切智徳自身有病而不能除汝
且默然持鉢取乳勿令餘人異學得聞知
也以是故知佛爲方便非實病也諸罪因
縁皆亦如是以是故言佛其徳特尊光明
色像威徳巍巍
經爾時世尊以常身示此三千大千世界一切
衆生是時首陀會天梵衆天他化自在天化
自樂天兜率陀天夜磨天三十三天四天王
天及三千大千世界人與非人以諸天華天
瓔珞天澤香天末香天青蓮華赤蓮華白蓮華
紅蓮華天樹葉香持詣佛所論問曰佛何
以故以常身示此三千大千世界中一切衆
生答曰佛欲説摩訶般若波羅蜜入三昧
王三昧從足下相輪光明上至肉髻光焔大
明譬如劫盡燒時諸須彌山王隨次燃盡是
光明遍滿三千大千世界乃至十方恒河沙
等諸佛世界皆悉大明衆生見者畢至阿耨
多羅三藐三菩提是佛欲説般若波羅蜜
初神力第二一切毛孔皆悉微笑第三放常
光明面各一丈第四舌相遍覆三千大千世
界而笑第五入師子遊戲三昧三千大千世
界六反震動第六佛坐師子座現最勝身光
明色像威徳巍巍以此神力感動衆生其
有信者皆至阿耨多羅三藐三菩提其中疑
者示常身便得信解而各説言今所見者
是佛眞身以佛力故此三千大千世界中人
見佛常身遠近無礙是時三千大千世界衆
生皆大歡喜言此眞是佛身佛初生時初成
佛時初轉法輪時皆以此身如是思惟此
眞是佛身問曰何以故名爲淨居天梵世
天答曰第四禪有八種五種是阿那含住
處是名淨居三種凡夫聖人共住過是八
處有十住菩薩住處亦名淨居號大自在
天王梵世天者生處有三種一者梵衆天諸
小梵生處二者梵輔天貴梵生處三者大梵
天是名中間禪生處問曰離欲是同何以
故有貴賤異處答曰初禪三種下中上若
修下禪生梵衆若修中禪生梵輔若修
上禪生大梵慈行亦如是如妙眼師念言
我爲衆人説法皆生梵天中我今不應與
弟子同處當修上慈修上慈故生大梵天
中復次第一清淨心故生大梵天中問曰
何以故於四禪中但説初後不説中間答
曰初門離欲難故最後微妙難得故中間
易入故不説復次言梵世已攝色界以第
四禪第一妙故別説復次以人多識梵天
不識餘天是故但説梵天以淨居天常憐
愍衆生常勸請佛故復次佛説法聲至梵
天佛得道時諸天展轉唱告乃至淨居天以
是故説初後不説中間復次梵天近欲
界故應聞淨居天是色界主是故應聞譬
如守門人識客客至其主主則識之中間
無事故不説復次二禪大喜三禪大樂喜樂
放逸是故不説問曰何以名他化自在答
曰此天奪他所化而自娯樂故言他化自
在化自樂者自化五塵而自娯樂故言化
自樂兜率名知足天夜摩名善分天第二
名三十三天最下天是四天王諸天須彌
山高八萬四千由旬上有三十三天城須彌
山邊有山名由揵陀羅高四萬二千由旬
此山有四頭頭各有城四天王各居一城
夜摩等諸天七寶地在虚空中有風持之
令住乃至淨居亦復如是如是諸天見佛
身清淨大光明淨持諸供具水陸諸華陸地
生華須漫提爲第一水中生華青蓮華爲
第一若樹生華若蔓生華是諸名華種種異
色種種香熏各持天華來詣佛所以此諸
華色好多香柔軟細滑是故以此爲供養
具云何爲天華天華芬熏香氣逆風諸天
瓔珞懸在佛上天澤香以塗佛地天末香以
散佛上天蓮華青赤紅白何以無黄黄屬
火火非水華所宣故天寶蓮華琉璃爲莖
金剛爲臺閻浮那陀金爲葉柔軟且香并
天樹葉香持詣佛所問曰若諸天供養應持
天華人及非人云何得天華答曰佛以神
足放大光明地六種震動諸天雨種種妙
華滿三千大千世界以供養佛是人非人
或取此華而以供養復次天竺國法名諸好
物皆名天物是人華非人華雖非天上華
以其妙好故名爲天華是故言人非人持
諸天華是則無咎
經是諸天華乃至天樹葉香以散佛上論
問曰何以以華散佛身上答曰恭敬供
養故又佛光照皆遙見佛心大歡喜供養
佛故皆以諸華而散佛上復次佛於三界
第一福田以是故華散佛上
經所散寶華於此三千大千世界上在虚
空中化成大臺論問曰何以化作此臺
在虚空中答曰所散華少而化爲大臺以
示衆生因少果多問曰何以故臺在虚空
中住而不墮落答曰佛以神力欲示衆
生令知佛爲福田得報不失乃至成佛其
福不滅
經是華臺邊垂諸瓔珞雜色華蓋五色繽
紛是諸華蓋瓔珞遍滿三千大千世界論
問曰若佛自有神力何以因所散華而變
爲臺答曰欲令人心信清淨故是人見
所供養變成此臺心大歡喜因歡喜故
得大福徳
經以是華蓋瓔珞嚴飾故此三千大千世
界皆作金色及十方如恒河沙等諸佛世界
皆亦如是論有人言轉輪聖王四世界主
梵天王千世界主佛三千大千世界主是語
非實以是故佛所變化乃至十方恒河沙
等諸佛世界
經爾時三千大千世界及十方衆生各各自
念佛獨爲我説法不爲餘人論問曰佛以
一身示三千大千世界及十方今諸衆生
何以各各見佛在前説法答曰佛有二種
神力一者一處坐説法令諸衆生遠處皆見
遠處皆聞二者佛在一處説法能令一一
衆生各自見佛在前説法譬如日出影現
衆水復次衆生不同有人見佛身遍三千
大千世界而得淨信有人各各見佛在前
説法得心清淨信樂歡喜以是故佛今各
各在前而爲説法
經爾時世尊在師子座熙怡而笑光從口
出遍照三千大千世界以此光故此間三千
大千世界中衆生皆見東方恒河沙諸佛及
僧彼間恒河沙等世界中衆生亦見此間
三千大千世界中釋迦牟尼佛及諸大衆南
西北方四維上下亦復如是論問曰佛上
已多放光明今以何故復放斯光答曰
先放光明各各有事如先説今以彼此衆
會兩未相見故以光明神力令彼此世界
一切大會兩得相見問曰如弟子中天眼第
一大阿羅漢長老阿泥盧豆暫觀見小千世
界諦觀見二千世界大辟支佛暫觀見二千
世界諦觀見三千大千世界今一切人云何
能見東方恒河沙等諸佛世界答曰是佛神
力令彼得見非衆生力也設阿羅漢及
辟支佛等亦以佛力故所見無限譬如轉
輪聖王飛行一切營從及諸象馬衆畜皆亦
隨去今佛神力故衆生雖在遠處亦得相
見又如般舟三昧力故雖不得天眼而
見十方佛眼耳無礙亦如劫盡燒時一切
衆生自然皆得禪定得天眼天耳佛以神
力故令一切衆生皆得遠見亦復如是
爾時世尊在師子座而笑笑如先説餘未
説者今當説問曰此間衆生遠見彼方是
佛神力彼間衆生亦見此方是誰力耶答
曰是釋迦牟尼佛力令彼得見此間三千
大千世界及見釋迦牟尼佛并一切衆會南
西北方四維上下亦復如是
　　大智度初品中十方諸菩薩來釋論第十五
經是時東方過如恒河沙等諸佛世界其世
界最在邊世界名多寶佛號寶積今現在爲諸
菩薩摩訶薩説般若波羅蜜論問曰如
佛所説一切世界無量無邊云何言其世界
最在邊最在邊者是墮有邊相若世界有邊
衆生應盡何以故無量諸佛一一佛度無量
阿僧祇衆生令入無餘涅槃更無新衆生
故者應盡答曰佛經雖言世界無量此方
便説非是實教如實無神方便故説言有
神此十四難世界有邊無邊倶爲邪見若無
邊佛不應有一切智何以故智慧普知無物
不盡是名一切智若世界無邊是有所不
盡若有邊如先説咎此二倶邪見何以故
依無邊以破有邊故是多寶世界非一切
世界邊是釋迦牟尼佛因縁衆生可應度者
最在邊譬如一國中最在邊不言一閻浮
提最在邊若無邊佛不應一切智者如上
佛義中答佛智無量故應知譬如函大故蓋
亦大問曰世界名多寶寶有二種財寶法寶
何等寶多名爲多寶世界答曰二種皆有又
多菩薩照法性等諸寶言此寶大菩薩所有以爲
寶冠寶冠中皆見諸
佛又了達一
切諸法之性多故名爲多寶是中有佛名寶
積以無漏根力覺道等法寶集故名爲寶
積問曰若爾者一切佛皆應號寶積何以
獨稱彼佛爲寶積答曰雖一切諸佛皆有
此寶但彼佛即以此寶爲名如彌勒名爲
慈氏諸佛雖皆有慈但彌勒即以慈爲名
復次如寶華佛生時一切身邊有種種華色
光明故名寶華太子如燃燈佛生時一切
身邊如燈故名燃燈太子作佛亦名燃燈
丹注云舊名
定光佛也寶積佛亦如是應當初生時亦
多諸寶物生或地生或天雨種種寶集故
名爲寶積問曰唯有釋迦牟尼一佛無十
方佛何以故是釋迦文尼佛無量威力無量
神通能度一切衆生更無餘佛如説阿難
一心思惟過去諸佛寶華燃燈等皆生好世
壽命極長能度一切衆生今釋迦牟尼佛惡
世生壽命短將無不能度一切弟子耶如
是心疑佛時即知阿難心之所念即以日
出時入日出三昧爾時佛身一切毛孔出諸
光明亦如日邊出諸光明其光遍照閻浮
提内其明滿已照四天下照四天下滿已
照三千大千世界照三千大千世界滿
已照十方無量世界爾時世尊從臍邊出
諸寶蓮華如偈説
　　　　青光琉璃莖　千葉黄金色　　　　
　　　　金剛爲華臺　琥珀爲華飾　　　　
　　　　莖軟不麁曲　其高十餘丈　　　　
　　　　眞青琉璃色　在佛臍中立　　　　
　　　　其葉廣而長　白光間妙色　　　　
　　　　無量寶莊嚴　其華有千葉　　　　
　　　　妙華色如是　從佛臍中出　　　　
　　　　是四華臺上　寶座曜天日　　　　
　　　　座各有坐佛　如金山四首　　　　
　　　　光曜等如一　從四佛臍中　　　　
　　　　各出妙寶華　華上有寶座　　　　
　　　　其座各有佛　從是佛臍中　　　　
　　　　展轉出寶華　華華皆有座　　　　
　　　　座座各有佛　如是展轉化　　　　
　　　　乃至淨居天　若欲知近遠　　　　
　　　　當以譬喩説　有一大方石　　　　
　　　　縱廣如太山　從上放令下　　　　
　　　　直過無所礙　萬八千三百　　　　
　　　　八十有三歳　如是年歳數　　　　
　　　　爾乃得到地　於是兩中間　　　　
　　　　化佛滿其中　其光大盛明　　　　
　　　　踰於火日月　有佛身出水　　　　
　　　　亦有身出火　或復現經行　　　　
　　　　有時靜默坐　有佛行乞食　　　　
　　　　以此福衆生　或復説經行　　　　
　　　　有時放光明　或到三惡趣　　　　
　　　　冰闇火地獄　和氣濟寒冰　　　　
　　　　光明照闇獄　熱處施涼風　　　　
　　　　隨事救其害　安之以無患　　　　
　　　　度之以法樂
如是種種方便一時頓能度十方無量衆生
度衆生已還入本處住佛臍中爾時世尊
從日出三昧起問阿難言汝見此三昧神
通力不阿難白佛唯然已見重白佛言若
佛住世一日之中所度弟子可滿虚空何
況在世八十餘年以是故言一佛功徳神力
無量現化十方無異佛也復次如佛所言
女人不得作轉輪聖王不得作天帝釋魔
天王梵天王不得作佛轉輪聖王不得一
處並治十力世尊亦無一世二佛又佛説言
佛言不虚世無二佛一法難値是佛世尊
也無量億劫時時一有是九十一劫中三劫
有佛賢劫之前九十一劫初有佛名鞞婆尸
秦言
種種見第三十一劫中有二佛一名尸棄
秦言
火二名鞞恕婆附秦言一
切勝是賢劫中有
四佛一名迦羅鳩餐陀二名迦那伽牟尼
秦言金
仙人也三名迦葉四名釋迦牟尼除此餘
劫皆空無佛甚可憐愍若有十方佛何以
故言餘劫無佛甚可憐愍答曰雖釋迦文
尼佛有無量神力能變化作佛在十方説
法放光明度衆生亦不能盡度一切衆生
墮有邊故則無未來世佛故然衆生不盡
以是故應更有餘佛
復次汝言佛自説女人不得作五事二轉
輪聖王不得同時出世佛亦如是同時一
世亦無二佛汝不解此義佛經有二義
有易了義有深遠難解義如佛欲入涅槃
時語諸比丘從今日應依法不依人應
依義不依語應依智不依識應依了義
經不依未了義依法者法有十二部應
隨此法不應隨人依義者義中無諍好
惡罪福虚實故語以得義義非語也如人
以指指月以示惑者惑者視指而不視月
人語之言我以指指月令汝知之汝何
看指而不視月此亦如是語爲義指語非
義也是以故不應依語依智者智能籌量
分別善惡識常求樂不入正要是故言不
應依識依了義經者有一切智人佛第
一一切諸經書中佛法第一一切衆生中比
丘僧第一布施得大富持戒得生天如是
等是了義經如説法師説法有五種利一
者大富二者人所愛三者端正四者名聲
五者後得涅槃是爲未了義云何未了施
得大富是爲了了可解説法無財施而言
得富得富者説法人種種讃施破人慳心
亦自除慳以是因縁得富是故言未了是
多持經方便説非實義是經中佛雖言世
無二佛倶出不言一切十方世界雖言
世無二轉輪聖王亦不言一切三千大千
世界無但言四天下世界中無二轉輪聖
王作福清淨故獨王一世無諸怨敵若有
二王不名清淨雖佛無嫉妬心然以行業
世世清淨故亦不一世界有二佛出百億
須彌山百億日月名爲三千大千世界如
是十方恒河沙等三千大千世界是名爲
一佛世界是中更無餘佛實一釋迦牟尼
佛是一佛世界中常化作諸佛種種法門種
種身種種因縁種種方便以度衆生以是
故多持經中一時一世界無二佛不言十
方無佛復次如汝言佛言一事難値是佛
世尊又言九十一劫三劫有佛餘劫皆空無
佛甚可憐愍佛爲此重罪不種見佛善根
人説言佛世難値如優曇波羅樹華時時一
有如是罪人輪轉三惡道或在人天中佛
出世時其人不見如説舍衞城中九億家
三億家眼見佛三億家耳聞有佛而眼不
見三億家不聞不見佛在舍衞國二十
五年而此衆生不聞不見何況遠者復次
佛與阿難入舍衞城乞食是時有一貧老
母立在道頭阿難白佛此人可愍佛應當
度佛語阿難是人無因縁阿難言佛往近
之此人見佛相好光明發歡喜心爲作因
縁佛往近之迴身背佛佛從四邊往便四
向背佛仰面上向佛從上來低頭下向佛
從地出兩手覆眼不肯視佛佛語阿難復
欲作何因縁有如是人無度因縁不得
見佛以是故佛言佛難得値如優曇波
羅樹華譬如水雨雖多處處易得餓鬼常
渇不能得飮汝言九十一劫三劫有佛爲
一佛世界故不爲一切餘諸世界是處
劫空無有佛出甚可憐愍者亦是此間一
佛世界非爲一切餘諸世界也以是故
知有十方佛復次聲聞法中有十方佛汝自
不解如雜阿含經中説譬如大雨連注渧
渧無間不可知數諸世界亦如是我見東
方無量世界有成有住有壞其數甚多不
可分別如是乃至十方是十方世界中
無量衆生有三種身苦老病死三種心苦婬
瞋癡三種後世苦地獄餓鬼畜生一切世界
皆有三種人下中上下人著現世樂中人
求後世樂上人求道有慈悲心憐愍衆生
有因縁云何無果報佛言若無老病死佛
不出世是人見老病死苦惱衆生心中作
願我當作佛以度脱之拔其心病濟後世
苦如是十方世界皆有佛出因縁何以
故獨言此間有佛餘處無耶譬如有人
言有木無火有濕地而無水是不可信
佛亦如是衆生身有老病死苦心有婬瞋
癡病佛爲斷此三苦令得三乘故出世
一切世界中皆有此苦云何無佛復次盲
人無量而言唯須一醫此亦不然以是故
應更有十方佛復次長阿含中有經言有
鬼神王守北方與衆多百千萬鬼神後夜
到佛所頭面禮佛足一面住放清淨光普
照祇桓皆令大明合掌讃佛説此二偈
　　　　大精進人我歸命　佛二足中尊最上　　　　
　　　　智慧眼人能知見　諸天不解此慧事　　　　
　　　　過去未來今諸佛　一切我皆稽首禮　　　　
　　　　如是我今歸命佛　亦如恭敬三世尊
如是偈中有十方佛鬼神王稽首三世佛
然後別歸命釋迦牟尼佛若無十方現在
佛當應但歸命釋迦文尼佛不應言過去
未來現在諸佛是故知有十方佛復次過
去世有無量佛未來世亦有無量佛以是
故現在亦應有無量佛復次若佛於聲聞
法中言有十方無數無量佛衆生當言佛
易可遇不勤求脱若不値此佛當遇
彼佛如是懈怠不勤求度譬如鹿未被
箭時不知怖畏既被箭已踔圍而出人
亦如是有老病死苦聞唯有一佛甚難可
遇心便怖畏勤行精進疾得度苦以是故
佛於聲聞法中不言有十方佛亦不言無
若有十方佛汝言無得無限罪若無十方
佛而我言有生無量佛想得恭敬福所以
者何善心因縁福徳力大故譬如慈心三昧
力觀一切衆生皆見受樂雖無實益以
慈觀故是人得無量福十方佛想亦復如
是若實有十方佛而言無得破十方佛無
量重罪何以故破實事故肉眼人雖倶
不知但心信言有其福無量若實有而意
謂無其罪甚重人自用心尚應信有何況
佛自説摩訶衍中言實有十方佛而不信
耶問曰若有十方無量諸佛及諸菩薩今
此衆生多墮三惡道中何以不來答曰衆
生罪重故諸佛菩薩雖來不見又法身佛常
放光明常説法而以罪故不見不聞譬如
日出盲者不見雷霆振地聾者不聞如是
法身常放光明常説法衆生有無量劫罪垢
厚重不見不聞如明鏡淨水照面則見垢
翳不淨則無所見如是衆生心清淨則見
佛若心不淨則不見佛今雖實有十方佛
及諸菩薩來度衆生而不得見復次如釋
迦牟尼佛在閻浮提中生在迦毘羅國多
遊行東天竺六大城有時飛到南天竺億
耳居士舍受供養有時暫來北天竺月氏
國降阿波羅龍王又至月氏國西降女羅
刹佛在彼石窟中一宿于今佛影猶在有
人就内看之則不見出孔遙觀光相如
佛有時暫飛至罽賓隷跋陀仙人山上住虚
空中降此仙人仙人言我樂住此中願佛
與我佛髮佛爪起塔供養塔于今現存
此山下有離越寺
離越應云隷跋陀人與佛同國而生猶不遍
見何況異處以是故不可以不見十方
佛故而言無也復次彌勒菩薩有大慈悲
而在天宮不來此間可以不來故便謂
無彌勒耶彌勒近而不來不以爲怪十方
佛遠何足怪也復次十方佛不來者以衆
生罪垢深重不種見佛功徳是故不來復
次佛知一切衆生善根熟結使薄然後來度
如説
　　　　諸佛先觀知有人　一切方便不可度　　　　
　　　　或有難度或易化　或復有遲或有疾　　　　
　　　　或以光明或神足　種種因縁度衆生　　　　
　　　　有欲作逆佛愍除　或欲作逆佛不遮　　　　
　　　　剛強難化用麁言　心柔易度用軟言　　　　
　　　　雖有慈悲平等心　知時智慧用方便
以是故十方佛雖不來不應言無復次佛
智慧力方便神通舍利弗等大阿羅漢大菩
薩彌勒等尚不能知何況凡人復次諸佛
大菩薩有時衆生恐懼急難一心念或時
來度之如大月氏西佛肉髻住處國一佛圖
中有人癩風病來至遍吉菩薩像邊一心自
歸念遍吉菩薩功徳願除此病是時遍吉菩
薩像即以右手寶磲光明摩其身病即除
愈復一國中有一阿蘭若比丘大讀摩訶
衍其國王常布髮令蹈上而過有一比
丘語王言此人摩訶羅不多讀經何以大
供養如是王言我一日夜半欲見此比丘
即往到其住處見此比丘在窟中讀法華
經見一金色光明人騎白象合手供養
我轉近便滅我即問大徳以我來故金色
光明人滅比丘言此即遍吉菩薩遍吉菩薩
自言若有人誦讀法華經者我當乘白
象來教導之我誦法華經故遍吉自來
遍吉法華經
名爲普賢復有一國有一比丘誦阿
彌陀佛經及摩訶般若波羅蜜是人欲死時
語弟子言阿彌陀佛與彼大衆倶來即時
動身自歸須臾命終命終之後弟子積薪燒
之明日灰中見舌不燒誦阿彌陀佛經故
見佛自來誦般若波羅蜜故舌不可燒此
皆今世現事如經中説諸佛菩薩來者甚多
如是處處有人罪垢結薄一心念佛信淨不
疑必得見佛終不虚也以是諸因縁故
知實有十方佛
經爾時彼世界有菩薩名曰普明論菩
薩義如讃菩薩品中已説問曰云何名普
明答曰其明常照一切世界是故名普明」
經見此大光見地大動又見佛身到寶積佛
所白佛言世尊今何因縁有此光明照於世
間地大震動又見佛身論地動佛身光明
如先説問曰是普明菩薩於諸菩薩中最
尊第一應自知因縁何以問佛答曰是普
明菩薩雖大不能知諸佛智慧神力譬如
月光雖大日出則滅以是故問佛復次菩薩
常欲見佛心無厭足無因縁尚欲見佛
何況有大因縁復次是事不應疑譬如犢
子隨母未足怪也又如小王朝宗大王法
應爾故諸大菩薩亦如是得利大故常欲
隨佛是菩薩見是事心即覺知是必大事
見無數無量世界皆得相見以是故問復
次有人言是菩薩自有神力能知亦是釋迦
牟尼佛力令知但爲諸小菩薩不知故問
佛諸小菩薩怖難未除不能問佛是故爲
之發問是普明菩薩發其世界與諸小男
子小女人倶以是故知不能問佛譬如大
象能劈大樹令諸小象得食枝葉是故
問佛大徳何因何縁有此大光明地大
震動又見佛身
大智度論卷第九

大智度初品中十方菩薩來釋論
第十五之餘卷第
十
　　龍樹菩薩造
　　後秦龜茲國三藏法師鳩摩羅什
奉　　　　　　　　　　詔譯
經寶積佛報普明言善男子西方度如恒河
沙等世界有世界名娑婆是中有佛號釋迦
牟尼今現在欲爲諸菩薩摩訶薩説般若波
羅蜜是其神力論問曰佛譬如須彌山
不爲大海水波所動今何以答普明是則
動相攝心則無語散心則有説説法從覺
觀生覺觀麁事佛不應有此麁事
答曰佛雖入深禪定不爲世事所動今
以大慈悲心憐愍衆生爲之説法斷疑如
須彌山王小風則不能動若隨藍風至則大
動散佛亦如是有大慈悲風來憐愍心動散
身無數入五道教化衆生或作天身乃至畜
生復次佛實不動常入禪定先世福徳因縁
故身邊出聲應物如響如天伎樂自然
發聲又如摩尼珠隨人所欲種種與之若
欲衣被飮食音樂自恣所須自然皆得佛
亦如是從其身邊諸毛孔中自然有聲隨
心説法是中佛無憶想亦無分別如説密
迹金剛經中佛有三密身密語密意密一切
諸天人皆不解不知有一會衆生或見佛
身黄金色白銀色諸雜寶色有人見佛身一
丈六尺或見一里十里百千萬億乃至無邊
無量遍虚空中如是等名身密語密者有
人聞佛聲一里有聞十里百千萬億無數無
量遍虚空中有一會中或聞説布施或有
聞説持戒或聞説忍辱精進禪定智慧如
是乃至十二部經八萬法聚各各隨心所
聞是名語密是時目連心念欲知佛聲近
遠即時以己神足力至無量千萬億佛世
界而息聞佛音聲如近不異所息世界
其佛與大衆方食彼土人大目連立其鉢
縁彼佛弟子問其佛言此人頭虫從何所
來著沙門被服而行其佛報言勿輕此人
此是東方過無量佛土有佛名釋迦牟尼
此是彼佛神足弟子彼佛問目度伽略子
汝何以來此目連答言我尋佛音聲故來
至此彼佛告目連汝尋佛聲過無量億劫
不能得其邊際復次佛出世爲斷衆生疑
故爲説法此不應難如不應問曰何以
除闇佛亦如是不應問佛何以故答問
曰諸佛等故名爲等覺今何以稱言是彼神
力答曰示無吾我彼此滅嫉慢故復次世
界有天常求尊勝憍慢法故自言天地人
物是我化作如梵天王謂諸梵言我作汝
等毘紐天言世間有大富貴名聞人皆是我
身威徳力分我能成就世間亦能破壞世
間世間成壞皆是我作有如是天破因縁
法相諸佛實語不破因縁法相故言是彼
佛神力
經是時普明菩薩白寶積佛言世尊我今當
往見釋迦牟尼佛禮拜供養及見彼諸菩薩摩
訶薩紹尊位者皆得陀羅尼及諸三昧於諸
三昧而得自在論問曰若諸佛持戒禪定
智慧度人皆等是普明菩薩何以欲來見釋
迦牟尼佛答曰諸菩薩常欲見佛無厭足
聽法無厭足見諸菩薩僧無厭足諸菩薩
於世間法皆以厭患於上三事心無厭足
如手居士從淨居天來欲見佛其身微細
沒失譬如消蘇不得立地佛語手居士
汝化作麁身觀此地相居士即如佛言化
作麁身觀念此地相頭面禮佛足一面立
佛問居士汝幾事無厭生淨居天答言我
三事無厭生淨居天一見諸佛供養無厭
二聽法無厭三供給僧無厭如佛在閻
浮提四部衆常隨逐佛聽法問法是我淨
居諸天亦常從我聽法問法聲聞猶尚聽
法無厭足何況法性身菩薩以是故普明
菩薩來見釋迦牟尼佛及見此間諸菩薩摩
訶薩紹尊位者皆得陀羅尼及諸三昧如
先讃菩薩品中説於諸三昧而得自在者
問曰如佛一人一切三昧中得自在何以言
菩薩亦一切三昧中得自在答曰有二種三
昧一者佛三昧二者菩薩三昧是諸菩薩於
菩薩三昧中得自在非佛三昧中如説
諸佛要集經中文殊尸利欲見佛集不能
得到諸佛各還本處文殊尸利到諸佛集
處有一女人近彼佛坐入三昧文殊尸利
入禮佛足已白佛言云何此女人得近佛
坐而我不得佛告文殊尸利汝覺此女人
令從三昧起汝自問之文殊尸利即彈指
覺之而不可覺以大聲喚亦不可覺捉
手牽亦不可覺又以神足動三千大千世
界猶亦不覺文殊尸利白佛言世尊我不
能令覺是時佛放大光明照下方世界是
中有一菩薩名棄諸蓋即時從下方出來
到佛所頭面禮佛足一面立佛告棄諸蓋
菩薩汝覺此女人即時彈指此女從三昧
起文殊尸利白佛言以何因縁我動三千
大千世界不能令此女起棄諸蓋菩薩一
彈指便從三昧起佛告文殊尸利汝因此
女人初發阿耨多羅三藐三菩提意是女人
因棄諸蓋菩薩初發阿耨多羅三藐三菩提
意以是故汝不能令覺汝於諸佛三昧中
功徳未滿是諸菩薩三昧中得自在佛三
昧中少多入而未得自在故耳
經佛告普明欲往隨意宜知是時爾時寶積
佛以千葉金色蓮華與普明菩薩而告之曰
善男子汝以此華散釋迦牟尼佛上生彼娑
婆世界諸菩薩難勝難及汝當一心遊彼
世界論問曰佛何以言欲往隨意宜知
是時答曰佛於弟子愛斷故於弟子中心
不著故復次是菩薩未得一切智未得佛
眼故心中少多有疑謂釋迦牟尼佛功徳大
所益或勝是故語言欲往隨意復次是菩
薩遙見釋迦牟尼佛身小心生小慢言彼
佛不如是故佛語汝往莫觀佛身勿念
世界但聽佛説法復次是世界離娑婆
世界極遠最在東邊是諸菩薩聞釋迦牟
尼佛所説諸法相與寶積佛説諸法相正
同便言世界雖遠法相不異増益大信心
轉堅固復次先世因縁故雖遠處生應來
聽法譬如繩繋雀脚雖復遠飛攝之則還
復次是娑婆世界中菩薩見普明遠來聽
法便作是念彼從遠來況我生此世界
中而不聽法如是種種因縁是故佛言欲
往隨意宜知是時問曰諸佛力等更不求
福何故以華爲信答曰隨世間法行故
如二國王力勢雖同亦相贈遺復次示善
軟心故以華爲信世間法中使從遠來必
應有信佛隨世法是故致信復次諸佛
恭敬法故供養於法以法爲師何以故三
世諸佛皆以諸法實相爲師問曰何以不
自供養身中法而供養他法答曰隨世間
法如比丘欲供養法寶不自供養身中
法而供養餘持法知法解法者佛亦如是
雖身中有法而供養餘佛法問曰如佛不
求福徳何以故供養答曰佛從無量阿僧
祇劫中修諸功徳常行諸善不但求報敬
功徳故而作供養如佛在時有一盲比丘
眼無所見而以手縫衣時針紝脱便言誰
愛福徳爲我紝針是時佛到其所語比
丘我是愛福徳人爲汝紝針來是比丘
識佛聲疾起著衣禮佛足白佛言佛功徳
已滿云何言愛福徳佛報言我雖功徳已
滿我深知功徳恩功徳果報功徳力令我
於一切衆生中得最第一由此功徳是故
我愛佛爲此比丘讃功徳已次爲隨意説
法是比丘得法眼淨肉眼更明復次佛雖
功徳已滿更無所須爲教化弟子故語之
言我尚作功徳汝云何不作如伎家百歳
老翁而舞有人呵之言老翁年已百歳何
用是舞翁答我不須舞但欲教子孫故
耳佛亦如是功徳雖滿爲教弟子作功
徳故而作供養問曰若爾者佛何以不自
遙散釋迦牟尼佛上而遣人供養答曰爲
此間諸菩薩信普明故復次佛所遣使水火
兵毒百千種害終不能傷道里懸遠欲令
安隱故問曰何故不以好寶深經若佛菩
薩寶言此寶諸天所不見能出種種妙
物如摩尼珠寶故曰名佛寶爲
信而以蓮華蓮華小物何足爲信答曰
佛不須物佛寶天寶尚亦不須何況人寶
以不須故不遣亦以佛自等有故不遣深
經亦爾復次諸經於佛則無甚深甚深之稱
出自凡人凡人所疑於佛無礙凡人所
難佛皆易之復次華香清妙宜爲供養如
人獻贈必以異物問曰何故正以蓮華不
以餘物答曰供養唯以華香幡蓋華有二
事有色有香問曰餘華亦有香有色何
故唯以蓮華供養答曰如華手經中説十
方佛皆以華供養釋迦文佛復次蓮華有
三種一者人華二者天華三者菩薩華人華
大蓮華十餘葉天華百葉菩薩華千葉彼
世界中多有金色光明千葉蓮華娑婆世
界中唯有化華千葉無水生者以是故
遣是蓮華千葉金色如上舌相中説問曰
佛何以令普明以華散佛上答曰供養法
華香幡蓋幡蓋應上乾香應燒濕香應塗
地末香及華應散問曰何以不供奉而已
而自散上答曰手自供養是身業軟言問
訊是口業能起身口業是意業是三業得
功徳牢固與佛道作因縁問曰何以言汝
當一心敬愼娑婆世界中諸菩薩難及難
勝答曰佛辟支佛阿羅漢一切諸賢聖皆一
心敬愼魔若魔民及内身結使種種先世罪
報皆是賊近此諸賊故應一心敬愼譬如
入賊中行不自愼護爲賊所得以是故
言一心敬愼以遊彼界復次以人心多散
如狂如醉一心敬愼則是諸功徳初門攝
心得禪便得實智慧得實智慧便得解脱
得解脱便得盡苦如是事皆從一心得
如佛般涅槃後一百歳有一比丘名優波
鞠得六神通阿羅漢當爾時世爲閻浮提
大導師彼時有一比丘尼年百二十歳此
比丘尼年小時見佛優波鞠來入其舍欲
問佛容儀先遣弟子弟子語比丘尼我大
師優波鞠欲來見汝問佛容儀是時比丘
尼以鉢盛滿麻油著戸扇下試之知其
威儀詳審以不優波鞠入徐排戸扇麻油
小棄坐已問比丘尼汝見佛不容儀何似
爲我説之比丘尼答我爾時年小見佛來
入聚落衆人言佛來我亦隨衆人出見光
明便禮頭上金釵墮地在大闇林下佛光
明照之幽隱皆見即時得釵我自是後乃作
比丘尼優波鞠更問佛在世時比丘威儀禮
法何如答曰佛在時六群比丘無羞無恥最
是弊惡威儀法則勝汝今日何以知之六
群比丘入戸不令油棄此雖弊惡知比
丘儀法行住坐臥不失法則汝雖是六神
通阿羅漢不如彼也優波鞠聞是語大自
慚愧以是故言一心敬愼一心敬愼善人相
也復次何以故言一心敬愼是菩薩難勝難
及難破難近譬如大師子王難勝難破亦
如白象王及龍王如大火焔皆難可近是
菩薩大福徳智慧力故若人欲勝欲破是不
可得正可自破是故言難近問曰一切大
菩薩皆大功徳智慧利根一切難近何以獨
言娑婆世界中菩薩難近答曰實如所
言但以多寶世界中菩薩遠來見此世界
不如石沙穢惡菩薩身小一切衆事皆亦不
如必生輕慢是故佛言一心敬愼彼諸菩
薩難近復次樂處生人多不勇猛不聰明
少智慧如鬱怛羅衞人以大樂故無出
家無受戒諸天中亦爾是娑婆世界中是
樂因縁少有三惡道老病死土地自活法難
以是故易得厭心見老病死至心大厭患
見貧窮人知先世因縁所致心生大厭以
是故智慧根利彼間菩薩七寶世界種種
寶樹心念飮食應意即得如是生厭心難
是故智慧不能大利譬如利刀著好飮食
中刀便生垢飮食雖好而與刀不相宜若
以石磨之脂灰瑩治垢除刀利是菩薩亦如
是生雜世界中利智難近如人少小勤
苦多有所能亦多有所堪又如養馬不
乘則無所任復次是娑婆世界中菩薩多
方便故難近餘處不爾如佛説我自憶念
宿世一日施人千命度衆生故雖諸功徳
六波羅蜜一切佛事具足而不作佛恒以方
便度脱衆生以是事故是娑婆世界中菩
薩難近
經爾時普明菩薩從寶積佛受千葉金色蓮
花與無數出家在家菩薩及諸童男童女倶
共發引論問曰是普明菩薩大力神通故
應能來是出家在家菩薩及童男童女云
何自致多寶世界最在東邊道里悠遠是
自用力行爲寶積佛力是普明菩薩力耶
爲釋迦牟尼佛力答曰盡是四種人力是出
家居家菩薩或是不退五通成就菩薩四如
意足好修先世釋迦牟尼佛因縁亦自用己
力亦是普明菩薩力何以故是中力勢薄者
是普明菩薩力故得來如轉輪聖王飛上
天時四種兵及諸宮觀畜獸一切皆飛轉輪
聖王功徳大故能令一切隨而飛從此亦如
是力勢薄者以普明菩薩力故皆亦得來
亦是寶積佛力及釋迦牟尼光明照之若自
無力但釋迦牟尼佛光明照之亦應能來
何況有三問曰是普明菩薩何不獨來而
多將衆人答曰翼從所宜故譬如國王出
時必有營從復次是普明菩薩及釋迦牟
尼佛因縁人故所以者何彼大衆中二衆共
來是故知有因縁者來無因縁者住問曰
是菩薩何以故與諸在家出家童男童女
倶來答曰佛弟子七衆比丘比丘尼學戒尼
沙彌沙彌尼優婆塞優婆夷優婆塞優婆夷
是居家餘五衆是出家出家在家中更有二
種若大若小小者童男童女餘者爲大問
曰大者應行小者何以能來答曰在功徳
不在大小若失功徳利行不善法雖老而
小若有功徳利行善法雖小而大復次此
小者遠來人見則歎小而能爾爲法遠來亦
顯佛法小大皆得奉行外道法中婆羅門得
行其法非婆羅門不得行佛法無大無
小無内無外一切皆得修行譬如服藥
以除病爲主不擇貴賤大小
經皆供養恭敬尊重讃歎東方諸佛論問
曰若皆供養東方諸佛諸佛甚多何時當訖
得來此間答曰是諸菩薩非作人天法供
養自行菩薩供養法菩薩供養法身入禪
定其身直進從其身邊出無量身化作種
種供養之物滿諸佛世界譬如龍王行時
從身出水普雨天下問曰此諸菩薩欲詣
釋迦牟尼佛何以中道供養諸佛答曰諸佛
第一福田若供養者得大果報譬如人廣修
田業爲多得穀故諸菩薩見諸佛供養得
佛果報是故供養復次菩薩常敬重於佛
如人敬重父母諸菩薩蒙佛説法得種種
三昧種種陀羅尼種種神力知恩故廣供養
如法華經中藥王菩薩從佛得一切變現色
身三昧作是思惟我當云何供養佛及法
華三昧即時飛到天上以三昧力雨七寶
華香幡蓋供養於佛出三昧已意猶不足
於千二百歳服食衆香飮諸香油然後以
天白疊纒身而燒自作誓言使我身光
明照八十恒河沙等佛世界是八十恒河沙
等世界中諸佛讃言善哉善哉善男子以
身供養是爲第一勝以國城妻子供養百
千萬倍不可以譬喩爲比於千二百歳
身然不滅復次是供養佛得無量名聞福
徳利益諸不善事皆悉滅除諸善根得増長
今世後世常得供養報久後得作佛如是
供養佛得種種無量利以是故諸菩薩供
養佛
經持諸華香瓔珞末香澤香燒香塗香衣
服幢蓋向釋迦牟尼佛所到已頭面禮佛足
一面立論問曰應言禮何以名頭面禮
足答曰人身中第一貴者頭五情所著而
最在上故足第一賤履不淨處最在下故
是故以所貴禮所賤貴重供養故復次有
下中上禮下者揖中者跪上者稽首頭面禮
足是上供養以是故佛毘尼中下坐比丘兩
手捉上坐兩足以頭面禮問曰四種身儀
若坐若立若行若臥何以故一面立答曰爲
來故不應行爲恭敬供養故不應臥此
事易明何足問耶應問或坐或立坐者於
供養不重立者恭敬供養法復次佛法中
諸外道出家及一切白衣來到佛所皆坐外
道他法輕佛故坐白衣如客是故坐一切五
衆身心屬佛是故立若得道諸阿羅漢如
舍利弗目連須菩提等所作已辦是故聽
坐餘雖得三道亦不聽坐大事未辦結
賊未破故譬如王臣大有功勳故得坐是
諸菩薩中雖有白衣以從遠來供養佛故
立
經白佛言寶積如來致問世尊少惱少患興
居輕利氣力安樂不又以此千葉金色蓮華
供養世尊論問曰寶積佛一切智何以方
問訊釋迦牟尼佛少惱少患興居輕利氣力
安樂不答曰諸佛法爾知而故問如毘尼
中達貳迦比丘作赤色瓦窟佛見已知而
問阿難此作何物阿難白佛是陶家子出
家字達貳迦作小草舍常爲放牛人所壞
三作三破是故作此瓦舍佛語阿難破此
瓦窟何以故外道輩當言佛大師在時漏處
法出如是等處處知而故問復次佛雖一切
智隨世界法世人問訊佛亦問訊佛人中生
受人法寒熱生死與人等問訊法亦應等
復次世界中大貴大賤不應相問訊佛等
力故應相問訊復次是多寶世界清淨莊
嚴佛身色像光明亦大若不問訊人謂輕
慢又復欲示佛世界身色光明種種雖勝
智慧神力倶等無異是故問訊問曰何以
問少病少惱不答曰有二種病一者外因
縁病二者内因縁病外者寒熱飢渇兵刃刀
杖墜落堆壓如是等種種外患名爲惱内
者飮食不節臥起無常四百四病如是等種
種名爲内病如此二病有身皆苦是故問
少惱少患不問曰何以不問無惱無病而
問少惱少患答曰聖人實知身爲苦本無
不病時何以故是四大合而爲身地水火
風性不相宜各各相害譬如疽瘡無不痛
時若以藥塗可得少差而不可愈人身
亦如是常病常治治故得活不治則死以
是故不得問無惱無病外患常有風雨寒
熱爲惱故復有身四威儀坐臥行住久
坐則極惱久臥久住久行皆惱以是故問少
惱少患問曰問少惱少患則足何以復言
興居輕利答曰人雖病差未得平復以是
故問興居輕利問曰何以故言氣力安樂
不答曰有人病差雖能行歩坐起氣力未
足不能造事施爲携輕擧重故問氣力
有人雖病得差能擧重携輕而未受安
樂是故問安樂不問曰若無病有力何以
未受安樂答曰有人貧窮恐怖憂愁不得
安樂以是故問得安樂不復次有二種問
訊法問訊身問訊心若言少惱少病興居
輕利及氣力是問訊身若言安樂不是問
訊心種種内外諸病名爲身病婬欲瞋恚
嫉妬慳貪憂愁怖畏等種種煩惱九十八結
五百纒種種欲願等名爲心病是一一病
問訊故言少惱少病興居輕利氣力安樂不
問曰人問訊則應爾諸天尚不應如此問
訊何況於佛答曰佛身二種一神通變化
身二父母生身父母生身受人法故不如
天是故應如人法問訊問曰一切賢聖
心無所著不貪身不惜壽不惡死不悦
生若如是者何用問訊答曰隨世界法
故受人法問訊遣問訊亦以人法千葉金
色蓮華如上説
經爾時釋迦牟尼佛受是千葉金色蓮華已
散東方恒河沙等世界中佛論問曰佛
無勝如今何以故向東方諸佛散華供養
如佛初得道時自念人無所尊則事業不
成今十方天地誰可尊事者我欲師而事
之是時梵天王等諸天白佛佛爲無上無
過佛者佛亦自以天眼觀三世十方天地
中無勝佛者心自念言我行摩訶般若波
羅蜜今自致作佛是我所尊即是我師我
當恭敬供養尊事是法譬如有樹名爲好
堅是樹在地中百歳枝葉具足一日出生高
百丈是樹出已欲求大樹以蔭其身是時
林中有神語好堅樹言世中無大汝者諸
樹皆當在汝蔭中佛亦如是無量阿僧祇
劫在菩薩地中生一日於菩提樹下金剛座
處坐實知一切諸法相得成佛道是時自
念誰可尊事以爲師者我當承事恭敬供
養時梵天王等諸天白佛言佛爲無上無
過佛者今何以故復供養東方諸佛答曰
佛雖無上三世十方天地中無過佛者而
行供養供養有上中下下於己者而供養
之是下供養供養勝己是上供養供養與
己等者是中供養諸佛供養是中供養如
大愛道比丘尼與五百阿羅漢比丘尼等
一日中一時入涅槃是時諸得三道優婆塞
擧五百床四天王擧佛乳母大愛道床佛自
在前擎香爐燒香供養佛語比丘汝等助
我供養乳母身爾時諸阿羅漢比丘各各
以神足力到摩梨山上取牛頭栴檀香薪
助佛作𧂐是爲下供養以是故雖不求
果而行等供養復次唯佛應供養佛餘人
不知佛徳如偈説
　　　　智人能敬智　智論則智喜　　　　
　　　　智人能知智　如蛇知蛇足
以是故諸佛一切智能供養一切智復次是
十方佛世世勸助釋迦牟尼佛如七住菩薩
觀諸法空無所有不生不滅如是觀已於
一切世界中心不著欲放捨六波羅蜜入
涅槃譬如人夢中作筏渡大河水手足疲
勞生患厭想在中流中夢覺已自念言何
許有河而可渡者是時勤心都放菩薩亦如
是立七住中得無生法忍心行皆止欲入
涅槃爾時十方諸佛皆放光明照菩薩身
以右手摩其頭語言善男子勿生此心汝
當念汝本願欲度衆生汝雖知空衆生不
解汝當集諸功徳教化衆生共入涅槃
汝未得金色身三十二相八十種隨形好無
量光明三十二業汝今始得一無生法門莫
便大喜是時菩薩聞諸佛教誨還生本心
行六波羅蜜以度衆生如是等初得佛道
時得是佐助又佛初得道時心自思惟是法
甚深衆生愚蒙薄福我亦五惡世生今當
云何念已我當於一法中作三分分爲三
乘以度衆生作是思惟時十方諸佛皆現
光明讃言善哉善哉我等亦在五惡世中
分一法作三分以度衆生是時佛聞十方
諸佛語聲即大歡喜稱言南無佛如是十
方佛處處勸助爲作大利知恩重故以華
供養十方佛最上福徳無過此徳何以故是
華寶積佛功徳力所生非是水生華普明是
十住法身菩薩送此華來上釋迦牟尼佛
釋迦牟尼佛知十方佛是第一福田故以供
養是福倍多何以故佛自供養佛故佛法
中有四種布施一施者清淨受者不淨二施
者不淨受者清淨三施者清淨受者亦淨
四施者不淨受者不淨今施東方諸佛是
爲二倶清淨是福最大以是故佛自供
養十方佛問曰一切聖人不受報果後更
不生云何言是施福最大答曰是福雖
無人受其相自大若有人受者其報無
量諸聖人知有爲法皆無常空故捨入涅
槃是福亦捨譬如燒金丸雖眼見其好不
可以手觸燒人手故復次如人有瘡則
須藥塗若無瘡者藥無所施人有身亦如
是常爲飢渇寒熱所逼亦如瘡發以衣被
飮食温煖將適如藥塗瘡如愚癡人爲
貪藥故不用除瘡若其無瘡藥亦無用
諸佛以身爲瘡捨放身瘡故亦不受報藥
以是故雖有大福亦不受報
經所散蓮華滿東方如恒河沙等諸佛世界
論問曰華少而世界多云何滿答曰佛神
通力故如上八種自恣變化法大能令小小
能令大輕能令重重能令輕自在無礙
隨意所到能動大地所願能辦諸大聖人
皆得是八種自在是故佛能以小華滿東
方如恒河沙等世界又復以示衆生未來
福報如此少華滿東方世界又勸東方菩
薩言殖福於佛田中所得果報亦如此華
彌滿無量土汝雖遠來應當歡喜遇此
大福田果報無量
經一一華上皆有菩薩結加趺坐説六波
羅蜜聞此法者畢至阿耨多羅三藐三菩提
論問曰上佛以舌相光明化作千葉寶華
一一華上皆有坐佛今何以故一一華上皆
有坐菩薩答曰上是佛所化華故有坐佛此
是普明菩薩所供養華是故有坐菩薩復
次上諸衆生應見坐佛得度今此衆生應
見坐菩薩得度結加趺坐説六波羅蜜聞
此法者畢至阿耨多羅三藐三菩提如先
説
經諸出家在家菩薩及諸童男童女頭面禮
釋迦牟尼佛足各以供養具供養恭敬尊重
讃歎釋迦牟尼佛是諸出家在家菩薩及諸
童男童女各各以善根福徳力故得供養
釋迦牟尼佛多陀阿伽度阿羅呵三藐三佛
陀
論如説偈
　　　　諸聖所來道　佛亦如是來　　　　
　　　　實相及所去　佛亦爾無異　　　　
　　　　諸聖如實語　佛亦如實説　　　　
　　　　以是故名佛　多陀阿伽度　　　　
　　　　忍鎧心堅固　精進弓力強　　　　
　　　　智慧利勁箭　破憍慢諸賊　　　　
　　　　應受天世人　一切諸供養　　　　
　　　　以是故名佛　以爲阿羅訶　　　　
　　　　正知苦實相　亦實知苦集　　　　
　　　　知苦滅實相　亦知苦滅道　　　　
　　　　眞正解四諦　定實不可變　　　　
　　　　是故十方中　號三藐三佛　　　　
　　　　得微妙三明　清淨行亦具　　　　
　　　　是故號世尊　鞞闍遮羅那　　　　
　　　　解知一切法　自得妙道去　　　　
　　　　或時方便説　愍念一切故　　　　
　　　　滅除老病死　令到安隱處　　　　
　　　　以是故名佛　以爲修伽陀　　　　
　　　　知世所從來　亦知世滅道　　　　
　　　　以是故名佛　爲路迦鞞陀　　　　
　　　　禪戒智等眼　無及況出上　　　　
　　　　以是故名佛　爲阿耨多羅　　　　
　　　　大悲度衆生　軟善教調御　　　　
　　　　以是故名佛　富樓沙曇藐　　　　
　　　　智慧無煩惱　説最上解脱　　　　
　　　　以是故名佛　提婆摩㝹舍　　　　
　　　　三世動不動　盡及不盡法　　　　
　　　　道樹下悉知　是故名爲佛
經南方度如恒河沙等諸佛世界其土最
在邊世界名離一切憂佛號無憂徳菩薩
名離憂西方度如恒河沙等諸佛世界其世
界最在邊世界名滅惡佛號寶山菩薩名
儀意北方度如恒河沙等諸佛世界其
世界最在邊世界名勝佛號勝王菩薩
名得勝下方度如恒河沙等諸佛世界其
世界最在邊世界名善佛號善徳菩薩名
華上上方度如恒河沙等諸佛世界其世
界最在邊世界名喜佛號喜徳菩薩名得
喜如是一切皆如東方論問曰如佛法中
實無諸方名何以故諸五衆十二入十八
界中所不攝四法藏中亦無説方是實法
因縁求亦不可得今何以故此中説十方諸
佛十方菩薩來答曰隨世俗法所傳故説
方求方實不可得問曰何以言無方汝四
法藏中不説我六法藏中説汝衆入界中
不攝我陀羅驃中攝是方法常相故有相故
亦有亦常如經中説日出處是東方日沒處
是西方日行處是南方日不行處是北方日
有三分合若前合若今合若後合隨方日
分初合是東方南方西方亦如是日不行
處是無分彼間此間彼此是方相若無
方無彼此彼此是方相而非方答曰不
然須彌山在四域之中日繞須彌照四天
下鬱怛羅越日中是弗婆提日出於弗婆
提人是東方弗婆提日中是閻浮提日出
於閻浮提人是東方是實無初何以故一
切方皆東方皆南方皆西方皆北方汝言
日出處是東方日行處是南方日沒處是西
方日不行處是北方是事不然復次有處
日不合是爲非方無方相故問曰我説
一國中方相汝以四國爲難以是故東方
非無初答曰若一國中日與東方合是爲
有邊有邊故無常無常故是不遍以是故
方但有名而無實
經爾時是三千大千世界變成爲寶華
遍覆地懸繒幡蓋香樹華樹皆悉莊嚴
論問曰此誰神力令地爲寶答曰是佛無
量神力變化所爲有人呪術幻法及諸鬼神
龍王諸天等能變化少物令三千大千世
界皆爲珍寶餘人及梵天王皆所不能佛
入四禪中十四變化心能令三千大千世
界華香樹木一切土地皆悉莊嚴一切衆生
皆悉和同心轉爲善何以故莊嚴此世界
爲説般若波羅蜜故亦爲十方諸菩薩客
來及諸天世人故莊嚴如人請貴客若一家
請則莊嚴一家一國主則莊嚴一國轉輪聖
王則莊嚴四天下梵天王則莊嚴三千大千
世界佛爲十方無量恒河沙等諸世界中主
是諸他方菩薩及諸天世人客來故亦爲此
彼衆人見此變化莊嚴則生大心生清淨
歡喜心從大心發大業從大業得大報
受大報時更生大心如是展轉増長得
成阿耨多羅三藐三菩提以是故變此世
界皆悉爲寶云何名寶寶有四種金銀
毘琉璃頗梨更有七種寶金銀毘琉璃頗梨
車磲馬瑙赤眞珠此珠極貴
非是珊瑚更復有寶摩
羅伽陀此珠金翅鳥口邊出
緑色能辟一切毒因陀尼羅天青
珠摩
訶尼囉大青
珠鉢摩羅伽赤光
珠越闍金
剛龍珠如
意珠玉貝珊瑚琥珀等種種名爲寶是寶
有三種有人寶天寶菩薩寶人寶力少唯
有清淨光色除毒除鬼除闇亦除飢渇寒
熱種種苦事天寶亦大亦勝常隨逐天身可
使令可共語輕而不重菩薩寶勝於天寶
能兼有人寶天寶事又能令一切衆生知死
此生彼因縁本末譬如明鏡見其面像復
次菩薩寶勝能出種種法音若爲首飾寶
冠則雨十方無量世界諸佛上幢幡華蓋種
種供養之具以供養佛又雨衣被臥具生活
之物種種衆事隨衆生所須皆悉雨之給
施衆生如是等種種衆寶以除衆生貧窮苦
厄問曰是諸珍寶從何處出答曰金出山
石沙赤銅中眞珠出魚腹中竹中蛇腦中
龍珠出龍腦中珊瑚出海中石樹生貝出
虫甲中銀出燒石餘琉璃頗梨等皆出山
窟中如意珠出自佛舍利若法沒盡時諸
舍利皆變爲如意珠譬如過千歳冰化爲
頗梨珠如是等諸寶是人中常寶佛所莊嚴
一切世界是最殊勝諸天所不能得何以
故是從大功徳所生種種華幡如先説香
樹者名阿伽樓蜜香
樹多伽樓木香
樹栴檀如是
等種種香樹華樹名占匍黄華
樹阿輸迦無憂
花樹
婆呵迦羅赤華
樹如是等種種華樹
經譬如華積世界普華世界妙徳菩薩善
住意菩薩及餘大威神諸菩薩皆在彼住
論問曰何以言譬如華積世界答曰彼世
界常有淨華此世界變化一時故以喩也
譬喩法以小喩大如人面好譬如滿月問
曰更有十方諸清淨世界如阿彌陀佛安
樂世界等何以故但以普華世界爲喩
答曰阿彌陀佛世界不如華積世界何以
故法積比丘佛雖將至十方觀清淨世界
功徳力薄不能得見上妙清淨世界以是
故世界不如復次當佛變化此世界時
正與華積世界相似以是故言譬如華積
世界問曰更有餘大菩薩如毘摩羅詰
觀世音遍吉菩薩等何以不言此諸菩薩
在彼住而但言文殊尸利善住意菩薩答
曰是遍吉菩薩一一毛孔常出諸佛世界及
諸佛菩薩遍滿十方以化衆生無適住處
文殊尸利分身變化入五道中或作聲聞或
作縁覺或作佛身如首楞嚴三昧經中説
文殊師利菩薩過去世作龍種尊佛七十
二億世作辟支迦佛是可言可説遍吉菩
薩不可量不可説住處不可知若住應
在一切世界中住是故不説復次及諸大
威神菩薩者亦應總説遍吉等諸大菩薩
經爾時佛知一切世界若天世界若魔世
界若梵世界若沙門若婆羅門及天若揵
闥婆人阿修羅等及諸菩薩摩訶薩紹尊位
者一切皆集論問曰佛神力無量一切
十方衆生若盡來在會者一切世界應空
若不來者佛無量神力有所不能答曰不
應盡來何以故諸佛世界無邊無量若盡
來者便爲有邊又復十方各各有佛亦説
般若波羅蜜如彼般若波羅蜜四十三品中
十方面各千佛現皆説般若波羅蜜以是故
不應盡來問曰若有十方諸佛皆説般若
波羅蜜十方諸菩薩何以故來答曰如普明
菩薩來章中已説與釋迦牟尼佛因縁故來
復次是諸菩薩本願故若有説般若波羅蜜
處我當聽受供養是以遠來欲以身力積
功徳故亦以示諸衆生我從遠來供養法
故云何汝在此世界而不供養問曰佛於
法不著何以故七現神力而令衆生大
集答曰是般若波羅蜜甚深難知難解不
可思議是故廣集諸大菩薩令新發意者
心得信樂譬如小人所語不爲人信貴重
大人人必信受問曰何以故言若天世界若
魔世界若梵世界但應言天世界人世界則
足何以故十號中言天人師以是故應言
天人而已答曰諸天有天眼天耳利根智
慧多自知來以是故言天世界問曰若天
世界已攝魔梵何以故別説若魔若梵答
曰天中有三大主釋提婆那民二處天主
魔王六欲天主梵世界中大梵天王爲主
問曰如夜魔天兜率陀天化樂天皆有主
何以但有三主答曰釋提婆那民依地住
佛亦在地住常來佛所大有名稱人多
識故魔王常來嬈佛又是一切欲界中主
夜摩天兜率陀天化樂天皆屬魔王復次天
世界則三界天皆攝是天中一切欲界魔爲
主是故別説復次魔常嬈佛今來聽般若
波羅蜜餘人増益信故問曰色界中大有
天何以但言梵世界集答曰上諸天無覺
觀不喜散心又難聞故梵世界有四識易
聞故又梵世界近故復次梵名離欲清淨
今言梵世界已總説色界諸天復次餘天未
有人民劫初生時梵天王獨在梵宮寂漠
無人其心不悦而自生念此間何以不生
人民是時光音天命盡者應念來生梵王便
自生念此諸天先無隨我念故生我能生
此諸天諸天是時亦各自念我從梵王生
梵王是我父也以是故但説梵世界復次二
禪三禪四禪天於欲界見佛聽法若勸
助菩薩眼識耳識身識皆在梵世界中取以
是故別説梵世界問曰何以故獨説諸沙
門婆羅門不説國王及長者諸餘人衆答曰
智慧人有二分沙門婆羅門出家名沙門
在家名婆羅門餘人心存世樂是故不説
婆羅門多學智慧求福出家人一切求道是
故但説沙門婆羅門在家中七世清淨生滿
六歳皆受戒名婆羅門是沙門婆羅門中
有道徳智慧以是故説問曰先已説天世
界今何以復説天答曰天世界是四天王忉
利天魔是他化自在天梵是色界今説天是
欲界中夜摩兜率陀化樂愛身天等愛身在六
天上形色絶妙故言愛身問曰何以但説
揵闥婆不説諸餘鬼神及龍王答曰是揵
闥婆是諸天伎人隨逐諸天其心柔軟福徳
力小減諸天諸鬼神鬼神道中攝龍王畜生
道中攝甄陀羅亦是天伎皆屬天與天同住
共坐飮食伎樂皆與天同是揵闥婆王名童
籠磨秦言
樹是揵闥婆甄陀羅恒在二處住
常所居止在十寶山間有時天上爲諸天
作樂此二種常番休上下人在四天下生
生有四種極長壽乃至無量歳極短壽乃
至十歳阿修羅惡心鬪諍而不破戒大修
施福生在大海邊住亦有城郭宮殿是阿
修羅王名毘摩質多婆梨羅睺羅如是等
名阿修羅王如説一時羅睺羅阿修羅王欲
噉月月天子怖疾到佛所説偈言
　　　　大智成就佛世尊　我今歸命稽首禮　　　　
　　　　是羅睺羅惱亂我　願佛憐愍見救護
佛與羅睺羅而説偈言
　　　　月能照闇而清涼　是虚空中大燈明　　　　
　　　　其色白淨有千光　汝莫呑月疾放去
是時羅睺羅怖懅流汗即疾放月婆梨阿
修羅王見羅睺羅惶怖放月説偈問曰
　　　　汝羅睺羅何以故　惶怖戰慄疾放月　　　　
　　　　汝身流汗如病人　心怖不安乃如是
羅睺羅爾時説偈答曰
　　　　世尊以偈而勅我　我不放月頭七分　　　　
　　　　設得生活不安隱　以故我今放此月
婆梨阿修羅王説偈
　　　　諸佛甚難値　久遠乃出世　　　　
　　　　説此清淨偈　羅睺即放月
問曰何以不説地獄畜生餓鬼答曰地獄
大苦心亂不能受法畜生愚癡覆心不能
受化餓鬼爲飢渇火燒身故不得受法
復次畜生餓鬼中少多有來聽法者生福
徳心而已不堪受道是故不説問曰若爾
者揵闥婆阿修羅亦不應説何以故鬼神道
中已攝故答曰佛不説攝今何以言攝此
是迦旃延子等説如阿修羅力與天等或
時戰鬪勝天揵闥婆是諸天伎與天同
受福樂有智慧能別好醜何以不得受
道法如雜阿含天品中説富那婆藪鬼神母
佛遊行宿其處爾時世尊説上妙法甘露女
男二人啼泣母爲説偈止之
　　　　汝鬱怛羅勿作聲　富那婆藪亦莫啼　　　　
　　　　我今聞法得道證　汝亦當得必如我
以是事故知鬼神中有得道者復次摩訶
衍中密迹金剛力士於諸菩薩中勝何況餘
人如屯崙摩甄陀羅王揵闥婆王至佛所
彈琴讃佛三千世界皆爲震動乃至摩訶
迦葉不安其坐如此人等云何不能得道
如諸阿修羅王龍王皆到佛所問佛深法
佛隨其問而答深義何以言不能得道
問曰於五道衆生中佛是天人師不説三
惡道以其無福無受道分故是諸龍鬼皆
墮惡道中答曰佛亦不分明説五道説五
道者是一切有部僧所説婆蹉弗妬路部僧
説有六道復次應有六道何以故三惡道
一向是罪處若福多罪少是名阿修羅揵
闥婆等生處應別以是故應言六道復
次三惡道亦有受道福少故言無及諸菩
薩紹尊位者如先説
大智度論卷第十

大智度論釋初品中舍利弗因縁
第十六卷第
十一
　　龍樹菩薩造
　　後秦龜茲國三藏鳩摩羅什奉詔譯
經佛告舍利弗論問曰般若波羅蜜是
菩薩摩訶薩法佛何以故告舍利弗而不
告菩薩答曰舍利弗於一切弟子中智慧
最第一如佛偈説
　　　　一切衆生智　唯除佛世尊　　　　
　　　　欲比舍利弗　智慧及多聞　　　　
　　　　於十六分中　猶尚不及一
復次舍利弗智慧多聞有大功徳年始八歳
誦十八部經通解一切經書義理是時摩
伽陀國有龍王兄弟一名姞利二名阿伽
羅降雨以時國無荒年人民感之常以
仲春之月一切大集至龍住處爲設大會
作樂談義終此一日自古及今斯集未替
遂以龍名以名此會此日常法敷四高座
一爲國王二爲太子三爲大臣四爲論士
爾時舍利弗以八歳之身問衆人言此四
高座爲誰敷之衆人答言爲國王太子大
臣論士是時舍利弗觀察時人婆羅門等神
情瞻向無勝己者便昇論床結跏趺坐衆
人疑怪或謂愚小無知或謂智量過人雖
復嘉其神異而猶各懷自矜恥其年小不
自與語皆遣年少弟子傳言問之其答酬
旨趣辭理超絶時諸論師歎未曾有愚智大
小一切皆伏王大歡喜即命有司封一聚落
常以給之王乘象輿振鈴告告宣示一切
十六大國六大城中無不慶悦是時告占
師子名拘律陀姓大目揵連舍利弗友而親
之舍利弗才明見重目揵連豪爽最貴
此二人者才智相比徳行互同行則倶遊住
則同止少長繾綣結要終始後倶厭世出家
學道作梵志弟子情求道門久而無徴以
問於師師名刪闍耶而答之言自我求道
彌歴年歳不知爲有道果無耶我非其
人耶而亦不得他日其師寢疾舍利弗在
頭邊立大目連在足邊立喘喘然其命將
終乃愍爾而笑二人同心倶問笑意師答
之言世俗無眼爲恩愛所侵我見金地國
王死其大夫人自投火𧂐求同一處而此
二人行報各異生處殊絶是時二人筆受師
語欲以驗其虚實後有金地商人遠來摩
伽陀國二人以疏驗之果如師語乃憮然
歎曰我等非其人耶爲是師隱我耶二人
相與誓曰若先得甘露要畢同味是時佛
度迦葉兄弟千人次遊諸國到王舍城頓
止竹園二梵志師聞佛出世倶入王舍城
欲知消息爾時有一比丘名阿説示五人
之一
著衣持鉢入城乞食舍利弗見其儀服異
容諸根靜默就而問言汝誰弟子師是何人
答言釋種太子厭老病死苦出家學道得
阿耨多羅三藐三菩提是我師也舍利弗言
汝師教授爲我説之即答偈曰
　　　　我年既幼稚　學日又初淺　　　　
　　　　豈能宣至眞　廣説如來義
舍利弗言略説其要爾時阿説示比丘説
此偈言
　　　　諸法因縁生　是法説因縁　　　　
　　　　是法因縁盡　大師如是説
舍利弗聞此偈已即得初道還報目連目
連見其顏色和悦迎謂之言汝得甘露味
耶爲我説之舍利弗即爲其説向所聞偈
目連言更爲重説即復爲説亦得初道二
師與二百五十弟子倶到佛所佛遙見二
人與弟子倶來告諸比丘汝等見此二人
在諸梵志前者不諸比丘言已見佛言是
二人者是我弟子中智慧第一神足第一弟
子大衆倶來以漸近佛既到稽首在一面立
倶白佛言世尊我等於佛法中欲出家受
戒佛言善來比丘即時鬚髮自落法服著
身衣鉢具足受成就戒過半月後佛爲長
爪梵志説法時舍利弗得阿羅漢道所以
半月後得道者是人當作逐佛轉法輪師
應在學地現前自入諸法種種具知是故
半月後得阿羅漢道如是等種種功徳甚多
是故舍利弗雖是阿羅漢佛以是般若波羅
蜜甚深法爲舍利弗説問曰若爾者何以
初少爲舍利弗説後多爲須菩提説若以
智慧第一故應爲多説復何以爲須菩提
説答曰舍利弗佛弟子中智慧第一須菩提
於弟子中得無諍三昧最第一無諍三昧
相常觀衆生不令心惱多行憐愍諸菩薩
者弘大誓願以度衆生憐愍相同是故命説」
復次是須菩提好行空三昧如佛在忉利
天夏安居受歳已還下閻浮提爾時須菩提
於石窟中住自思惟佛從忉利天來下我
當至佛所耶不至佛所耶又念言佛常
説若人以智慧眼觀佛法身則爲見佛中
最是時以佛從忉利天下故閻浮提中四
部衆集諸天見人人亦見天座中有佛及
轉輪聖王諸天大衆衆會莊嚴先未曾有須
菩提心念今此大衆雖復殊特勢不久停
磨滅之法皆歸無常因此無常觀之初門
悉知諸法空無有實作是觀時即得道證
爾時一切衆人皆欲求先見佛禮敬供養
有華色比丘尼欲除女名之惡便化爲
轉輪聖王及七寶千子衆人見之皆避坐起
去化王到佛所已還復本身爲比丘尼最
初禮佛是時佛告比丘尼非汝初禮須菩
提最初禮我所以者何須菩提觀諸法空
是爲見佛法身得眞供養供養中最非以
致敬生身爲供養也以是故言須菩提常
行空三昧與般若波羅蜜空相相應以
是故佛命令説般若波羅蜜
復次佛以衆生信敬阿羅漢諸漏已盡命之
爲説衆得淨信故諸菩薩漏未盡若以爲
證諸人不信以是故與舍利弗須菩提共
説般若波羅蜜問曰何以名舍利弗爲是
父母所作字爲是依行功徳立名答曰
是父母所作名字於閻浮提中第一安樂
有摩伽陀國是中有大城名王舍王名頻
婆娑羅有婆羅門論議師名摩陀羅王以
其人善能論故賜封一邑去城不遠是摩
陀羅遂有居家婦生一女眼似舍利鳥眼
即名此女爲舍利次生一男膝骨麁大名
拘郗羅拘郗羅秦言
大膝也是婆羅門既有
居家畜養男女所學經書皆已廢忘又不
業新是時南天竺有一婆羅門大論議師字
提舍於十八種大經皆悉通利是人入王
舍城頭上戴火以銅鍱腹人問其故便
言我所學經書甚多恐腹破裂是故鍱之
又問頭上何以戴火答言以大闇故衆人
言日出照明何以言闇答言闇有二種一
者日光不照二者愚癡闇蔽今雖有日明
而愚癡猶黒衆人言汝但未見婆羅門摩陀
羅汝若見者腹當縮明當闇是婆羅門逕
至鼓邊打論議鼓國王聞之問是何人衆
臣答言南天竺有一婆羅門名提舍大論
議師欲求論處故打論鼓王大歡喜即集
衆人而告之曰有能難者與之論議摩
陀羅聞之自疑我以廢忘又不業新不
知我今能與論不僶俛而來於道中見二
特牛方相觝觸心中作想此牛是我彼牛是
彼以此爲占知誰得勝此牛不如便大愁
憂而自念言如此相者我將不如欲入衆
時見有母人挾一瓶水正在其前躄地破
瓶復作是念是亦不吉甚大不樂既入衆
中見彼論師顏貎意色勝相具足自知不
如事不獲已與共論議論議既交便墮
負處王大歡喜大智明人遠入我國復欲
爲之封一聚落諸臣議言一聰明人來便
封一邑功臣不賞但寵語論恐非安國全
家之道今摩陀羅論議不如應奪其封
以與勝者若更有勝人復以與之王用其
言即奪與後人是時摩陀羅語提舍言汝
是聰明人我以女妻汝男兒相累今欲遠
出他國以求本志提舍納其女爲婦其
婦懷妊夢見一人身被甲冑手執金剛
摧破諸山而在大山邊立覺已白其夫言
我夢如是提舍言汝當生男摧伏一切諸
論議師唯不勝一人當與作弟子舍利
懷妊以其子故母亦聰明大能論議其弟
拘郗羅與姊談論毎屈不如知所懷子
必大智慧未生如是何況出生即捨家學
問至南天竺不剪指爪讀十八種經書
皆令通利是故時人號爲長爪梵志姊子
既生七日之後裹以白疊以示其父其父
思惟我名提舍逐我名字字爲憂波提舍
憂波秦言逐
提舍星名是爲父母作字衆人以其舍利
所生皆共名之爲舍利弗弗秦
言子復次舍利
弗世世本願於釋迦文尼佛所作智慧第一
弟子字舍利弗是爲本願因縁名字以是
故名舍利弗問曰若爾者何以不言憂波
提舍而但言舍利弗答曰時人貴重其母
於衆女人中聰明第一以是因縁故稱舍
利弗
經菩薩摩訶薩欲以一切種知一切法當
習行般若波羅蜜論菩薩摩訶薩義如先
讃菩薩品中説問曰云何名一切種云何名
一切法答曰智慧門名爲種有人以一智
慧門觀有以二三十百千萬乃至恒河沙
等阿僧祇智慧門觀諸法今以一切智慧
門入一切種觀一切法是名一切種如凡
夫人三種觀欲求離欲離色故觀欲色界
麁惡誑惑濁重佛弟子八種觀無常苦空無
我如病如癰如箭入體惱患是八種觀
入四聖諦中爲十六行之四十六者觀苦
四種無常苦空無我觀苦因四種集因縁
生觀苦盡四種盡滅妙出觀道四種道正
行迹出入息中復有十六行一觀入息二
觀出息三觀息長息短四觀息遍身五除
諸身行六受喜七受樂八者受諸心行九
無作喜十心作攝十一心作解脱十二
觀無常十三觀散壞十四觀離欲十五觀
滅十六觀棄捨復有六種念念佛者佛
是多陀阿伽陀阿羅呵三藐三佛陀如是等
十號五念如後説世智出世智阿羅漢辟支
佛菩薩佛智如是等智慧知諸法名爲一
切種一切法者識所縁法是一切法所謂眼
識縁色耳識縁聲鼻識縁香舌識縁味身識
縁觸意識縁法縁眼縁色縁眼識耳
聲鼻香舌味身觸亦如是乃至縁意縁法
縁意識是名一切法是爲識所縁法復次
智所縁法是一切法所謂苦智知苦集智知
集盡智知盡道智知道世智知苦集盡道及
虚空非數縁滅是爲智所縁法復次二法攝
一切法色法無色法可見法不可見法有對
法無對法有漏無漏有爲無爲心相應心不
相應業相應業不相應丹注云心法中除
思餘盡相應業即是思故除
近法遠法等如是種種二法攝一切法丹注
云現
在及無爲是名近法
未來過去是名遠法復次三種法攝一切法善
不善無記學無學非學非無學見諦斷思惟
斷不斷復有三種法五衆十二入十八界持
如是等種種三法盡攝一切法復有四種
法過去未來現在法非過去未來現在法欲
界繋法色界繋法無色界繋法不繋法因善
法因不善法因無記法非因善不善無記法
縁縁法縁不縁法縁縁不縁縁法亦非縁縁
非不縁縁法如是等四種法攝一切法有
五種法色心心相應心不相應無爲法如是
等種種五法攝一切法有六種法見苦斷法
見習盡道斷法思惟斷法不斷法如是等種
種六法乃至無量法攝一切法是爲一切
法問曰諸法甚深微妙不可思議若一切
衆生尚不能得知何況一人欲盡知一切
法譬如有人欲量大地及數大海水渧欲
稱須彌山欲知虚空邊際如是等事皆
不可知云何欲以一切種知一切法答
曰愚癡闇蔽甚大苦智慧光明最爲樂一切
衆生皆不用苦但欲求樂是故菩薩求一
切第一大智慧一切種觀欲知一切法是
菩薩發大心普爲一切衆生求大智慧是
故欲以一切種一切法如醫爲一人二人
用一種二種藥則足若欲治一切衆生病
者當須一切種藥菩薩亦如是欲度一切
衆生故欲知一切種一切法如諸法甚深
微妙無量菩薩智慧亦甚深微妙無量先答
破一切智人中已廣説如函大蓋亦大復
次若不以理求一切法則不可得若以理
求之則無不得譬如鑚火以木則火可得
析薪求火火不可得如大地有邊際自
非一切智人無大神力則不能知若神通
力大則知此三千大千世界地邊際今此大
地在金剛上三千大千世界四邊則虚空
是爲知地邊際欲稱須彌山亦如是欲
量虚空非不能量虚空無法故不可量
經舍利弗白佛言世尊菩薩摩訶薩云何
欲以一切種知一切法當習行般若波羅蜜
論問曰佛欲説般若波羅蜜故種種現神
變現已即應便説何以故令舍利弗問而
後説答曰問而後説佛法應爾復次舍利
弗知般若波羅蜜甚深微妙無相之法難解
難知自以智力種種思惟若觀諸法無常
是般若波羅蜜耶不是耶不能自了以
是故問復次舍利弗非一切智於佛智慧
中譬如小兒如説阿婆檀那經中佛在
祇洹住晡時經行舍利弗從佛經行是時
有鷹逐鴿鴿飛來佛邊住佛經行過之影
覆鴿上鴿身安隱怖畏即除不復作聲後
舍利弗影到鴿便作聲戰怖如初舍利弗
白佛言佛及我身倶無三毒以何因縁佛
影覆鴿鴿便無聲不復恐怖我影覆上鴿
便作聲戰慄如故佛言汝三毒習氣未
盡以是故汝影覆時恐怖不除汝觀此鴿
宿世因縁幾世作鴿舍利弗即時入宿命智
三昧觀見此鴿從鴿中來如是一二三世
乃至八萬大劫常作鴿身過是已往不能
復見舍利弗從三昧起白佛言是鴿八萬
大劫中常作鴿身過是已前不能復知佛
言汝若不能盡知過去世試觀未來世此
鴿何時當脱舍利弗即入願智三昧觀見
此鴿一二三世乃至八萬大劫未脱鴿身過
是已往亦不能知從三昧起白佛言我
見此鴿從一世二世乃至八萬大劫未免
鴿身過此已往不復能知我不知過去未
來齊限不審此鴿何時當脱佛告舍利弗
此鴿除諸聲聞辟支佛所知齊限復於恒河
沙等大劫中常作鴿身罪訖得出輪轉五
道中後得爲人經五百世中乃得利根是
時有佛度無量阿僧祇衆生然後入無餘涅
槃遺法在世是人作五戒優婆塞從比丘
聞讃佛功徳於是初發心願欲作佛然後
於三阿僧祇劫行六波羅蜜十地具足得
作佛度無量衆生已而入無餘涅槃是時
舍利弗向佛懺悔白佛言我於一鳥尚不能
知其本末何況諸法我若知佛智慧如是
者爲佛智慧故寧入阿鼻地獄受無量劫
苦不以爲難如是等於諸法中不了故問
　　大智度論釋初品中檀波羅蜜義第
十七
經佛告舍利弗菩薩摩訶薩以不住法住
般若波羅蜜中以無所捨法具足檀波羅蜜
施者受者及財物不可得故論問曰般若
波羅蜜是何等法答曰有人言無漏慧根是
般若波羅蜜相何以故一切慧中第一慧是
名般若波羅蜜無漏慧根是第一以是故無
漏慧根名般若波羅蜜問曰若菩薩未斷
結云何得行無漏慧答曰菩薩雖未斷
結行相似無漏般若波羅蜜是故得名行
無漏般若波羅蜜譬如聲聞人行暖法頂法
忍法世間第一法先行相似無漏法後易得
生苦法智忍復有人言菩薩有二種有
斷結使清淨有未斷結使不清淨斷結
使清淨菩薩能行無漏般若波羅蜜問曰
若菩薩斷結清淨復何以行般若波羅蜜答
曰雖斷結使十地未滿未莊嚴佛土未
教化衆生是故行般若波羅蜜復次斷結
有二種一者斷三毒心不著人天中五欲
二者雖不著人天中五欲於菩薩功徳果
報五欲未能捨離如是菩薩應行般若波
羅蜜譬如長老阿泥盧豆在林中坐禪時
淨愛天女等以淨妙之身來試阿泥盧豆
阿泥盧豆言諸姊作青色來不用雜色欲
觀不淨不能得觀黄赤白色亦復如是
時阿泥盧豆閉目不視語言諸姊遠去是
時天女即滅不現天福報形猶尚如是何
況菩薩無量功徳果報五欲又如甄陀羅王
與八萬四千甄陀羅來到佛所彈琴歌頌
以供養佛爾時須彌山王及諸山樹木人民
禽獸一切皆舞佛邊大衆乃至大迦葉皆於
座上不能自安是時天須菩薩問長老大
迦葉耆年舊宿行十二頭陀法之第一何以
在座不能自安大迦葉言三界五欲不能
動我是菩薩神通功徳果報力故令我如
是非我有心不能自安也譬如須彌山四
邊風起不能令動至大劫盡時毘藍風起
如吹爛草以是事故知二種結中一種未
斷如是菩薩等應行般若波羅蜜是阿毘
曇中如是説復有人言般若波羅蜜是有
漏慧何以故菩薩至道樹下乃斷結先雖
有大智慧有無量功徳而諸煩惱未斷是
故言菩薩般若波羅蜜是有漏智慧復有人
言從初發意乃至道樹下於其中間所有
智慧是名般若波羅蜜成佛時是般若波羅
蜜轉名薩婆若復有人言菩薩有漏無漏智
慧總名般若波羅蜜何以故菩薩觀涅槃
行佛道以是事故菩薩智慧應是無漏以
未斷結使事未成辦故應名有漏復有
人言菩薩般若波羅蜜無漏無爲不可見無
對復有人言是般若波羅蜜不可得相若有
若無若常若無常若空若實是般若波羅蜜
非陰界入所攝非有爲非無爲非法非
非法無取無捨不生不滅出有無四句適
無所著譬如火焔四邊不可觸以燒手
故般若波羅蜜相亦如是不可觸以邪見
火燒故問曰上種種人説般若波羅蜜何
者爲實答曰有人言各各有理皆是實如
經説五百比丘各各説二邊及中道義佛言
皆有道理有人言末後答者爲實所以者
何不可破不可壞故若有法如毫氂
許有者皆有過失可破若言無亦可破
此般若中有亦無無亦無非有非無亦無如
是言説亦無是名寂滅無量無戲論法是故
不可破不可壞是名眞實般若波羅蜜最
勝無過者如轉輪聖王降伏諸敵而不自
高般若波羅蜜亦如是能破一切語言戲
論亦不有所破復次從此已後品品中種
種義門説般若波羅蜜皆是實相以不住
法住般若波羅蜜中能具足六波羅蜜問
曰云何名不住法住般若波羅蜜中能具
足六波羅蜜答曰如是菩薩觀一切法非常
非無常非苦非樂非空非實非我非無
我非生滅非不生滅如是住甚深般若
波羅蜜中於般若波羅蜜相亦不取是名
不住法住若取般若波羅蜜相是爲住法
住
問曰若不取般若波羅蜜相心無所著如
佛所言一切諸法欲爲其本若不取者云
何得具足六波羅蜜答曰菩薩憐愍衆生
故先立誓願我必當度脱一切衆生以精
進波羅蜜力故雖知諸法不生不滅如涅
槃相復行諸功徳具足六波羅蜜所以者
何以不住法住般若波羅蜜中故是名
不住法住般若波羅蜜中
　　大智度論釋初品中讃檀波羅蜜義
第十八
問曰檀有何等利益故菩薩住般若波羅
蜜中檀波羅蜜具足滿答曰檀有種種利
益檀爲寶藏常隨逐人檀爲破苦能與人
樂檀爲善御開示天道檀爲善府攝諸
善人施攝善人與爲
因縁故言攝檀爲安隱臨命終時
心不怖畏檀爲慈相能濟一切檀爲集樂
能破苦賊檀爲大將能伏慳敵檀爲妙果
天人所愛檀爲淨道賢聖所遊檀爲積善
福徳之門檀爲立事聚衆之縁檀爲善行
愛果之種檀爲福業善人之相檀破貧窮
斷三惡道檀能全護福樂之果檀爲涅
槃之初縁入善人聚中之要法稱譽讃歎之
淵府入衆無難之功徳心不悔恨之窟宅善
法道行之根本種種歡樂之林藪富貴安隱
之福田得道涅槃之津梁聖人大士智者之
所行餘人儉徳寡識之所効復次譬如失
火之家黠慧之人明識形勢及火未至急
出財物舍雖燒盡財物悉在更修室宅好
施之人亦復如是知身危脆財物無常修福
及時如火中出物後世受樂亦如彼人更
修宅業福慶自慰愚惑之人但知惜屋匆
匆營救狂愚失智不量火勢猛風絶焔土石
爲焦翕響之間蕩然夷滅屋既不救財物
亦盡飢寒凍餓憂苦畢世慳惜之人亦復如
是不知身命無常須臾叵保而更聚歛
守護愛惜死至無期忽焉逝沒形與土木
同流財與委物倶棄亦如愚人憂苦失計
復次大慧之人有心之士乃能覺悟知身如
幻財不可保萬物無常唯福可恃將人出
苦津通大道復次大人大心能大布施能自
利己小人小心不能益他亦不自厚復次
譬如勇士見敵必期呑滅智人慧心深得
悟理慳賊雖強亦能挫之必令如意遇良
福田値好時節時應施之時也遇
而不施是名失時覺事應
心能大布施復次好施之人爲人所敬如
月初出無不愛者好名善譽周聞天下人
所歸仰一切皆信好施之人貴人所念賤
人所敬命欲終時其心不怖如是果報今
世所得譬如樹華大果無量後世福也生
死輪轉往來五道無親可恃唯有布施若
生天上人中得清淨果皆由布施象馬畜
生得好櫪養亦是布施之所得也布施之
徳富貴歡樂持戒之人得生天上禪智心淨
無所染著得涅槃道布施之福是涅槃道
之資糧也念施故歡喜歡喜故一心一心
觀生滅無常觀生滅無常故得道如人
求蔭故種樹或求華或求果故種樹布施
求報亦復如是今世後世樂如求蔭聲聞
辟支佛道如華成佛如果是爲檀種種功
徳
　　大智度論釋初品中檀相義第十九
問曰云何名檀答曰檀名布施心相應善
思是名爲檀有人言從善思起身口業亦
名爲檀有人言有信有福田有財物三事和
合時心生捨法能破慳貪是名爲檀譬如
慈法觀衆生樂而心生慈布施心數法亦
復如是三事和合心生捨法能破慳貪檀
有三種或欲界繋或色界繋或不繋丹本注
云聖人
行施故
名不繋心相應法隨心行共心生非色法
能作縁非業業相應隨業行共業生非先
世業報生二種修行修得修二種證身證慧
證若思惟斷若不斷二見斷欲界色界盡
見斷有覺有觀法凡夫聖人共行如是等
阿毘曇中廣分別説復次施有二種有淨
有不淨不淨施者直施無所爲或有爲求
財故施或愧人故施或爲嫌責故施或畏
懼故施或欲取他意故施或畏死故施
或狂人令喜故施或自以富貴故應施
或諍勝故施或妬瞋故施或憍慢自高故施
或爲名譽故施或爲呪願故施或解除衰
求吉故施或爲聚衆故施或輕賤不敬施
如是等種種名爲不淨施淨施者與上相
違名爲淨施復次爲道故施清淨心生無
諸結使不求今世後世報恭敬憐愍故是
爲淨施淨施是趣涅槃道之資糧是故言
爲道故施若未得涅槃時施是人天報樂
之因淨施者如華瓔珞初成未壞香潔鮮
明爲涅槃淨施得果報香亦復如是如
佛説世有二人爲難得一者出家中非時
解脱比丘二者在家白衣能清淨布施是淨
施相乃至無量世世世不失譬如券要終
無失時是布施果因縁和合時便有譬如樹
得時節會便有華葉果實若時節未至有
因而無果是布施法若以求道能與人道
何以故結使滅名涅槃當布施時諸煩惱薄
故能助涅槃於所施物中不惜故除慳
敬念受者故除嫉妬直心布施故除諂曲
一心布施故除調深思惟施故除悔觀
受者功徳故除不恭敬自攝心故除不慚
知人好功徳故除不愧不著財物故除
愛慈愍受者故除瞋恭敬受者故除憍
慢知行善法故除無明信有果報故除
邪見知決定有報故除疑如是等種種不
善諸煩惱布施時悉皆薄種種善法悉皆得
布施時六根清淨善欲心生善欲心生故内
心清淨觀果報功徳故信心生身心柔軟
故喜樂生喜樂生故得一心得一心故實
智慧生如是等諸善法悉皆得復次布施時
心生相似八正道信布施果故得正見
正見中思惟不亂故得正思惟清淨説故
得正語淨身行故得正業不求報故得
正命懃心施故得正方便念施不廢故
得正念心住不散故得正定如是等相似
三十七品善法心中生復次有人言布施是
得三十二相因縁所以者何施時與心堅
固得足下安立相布施時五事圍繞受者
是眷屬業因縁故得足下輪相大勇猛力施
故得足跟廣平相施攝人故得手足縵網
相美味飮食施故得手足柔軟七處滿相施
以益命故得長指身不曲大直相施時言
我當相與施心轉増故得足趺高毛上向
相施時受者求之一心好聽慇懃約勅令必
疾得故得伊泥延𨄔相不瞋不輕求者
故得臂長過膝相如求者意施不待言故
得陰藏相好衣服臥具金銀珍寶施故得金
色身相薄皮相布施令受者獨得自在用
故得一一孔一毛生眉間白毫相求者求
之即言當與以是業故得上身如師子肩
圓相病者施藥飢渇者與飮食故得兩腋
下滿最上味相施時勸人行施而安慰之
開布施道故得肉髻相身圓如尼拘盧相
有乞求者意欲與時柔軟實語必與不虚
故得廣長舌相梵音聲相如迦陵毘伽鳥聲
相施時如實語利益語故得師子頬相施時
恭敬受者心清淨故得牙白齒齊相施時
實語和合語故得齒密相四十齒相施時不
瞋不著等心視彼故得青眼相眼睫如牛
王相是爲種三十二相因縁復次以七寶
人民車乘金銀燈燭房舍香華布施故得作
轉輪王七寶具足復次施得時故報亦増
多如佛説施遠行人遠來人病人看病人
風寒衆難時施是爲時施復次布施時隨土
地所須施故得報増多復次曠路中施故
得福増多常施不廢故得報増多如求者
所欲施故得福増多施物重故得福増多
如以精舍園林浴池等若施善人故得報
増多若施僧故得報増多若施者受者倶
有徳故丹注云如菩薩及佛慈心布施是爲施者
若施佛及菩薩阿羅漢辟支佛是爲受者故
得報増多種種將迎恭敬受者故得福増
多難得物施故得福増多隨所有物盡能
布施故得福増多譬如大月氏弗迦羅城中
有一畫師名千那到東方多刹陀羅國
客畫十二年得三十兩金持還本國於弗
迦羅城中聞打鼓作大會聲往見衆僧信
心清淨即問維那此衆中幾許物得作一
日食維那答曰三十兩金足得一日食即
以所有三十兩金付維那爲我作一日食
我明日當來空手而歸其婦問曰十二年作
得何等物答言我得三十兩金即問三十
兩金今在何所答言已在福田中種婦言
何等福田答言施與衆僧婦便縛其夫送
官治罪斷事大官問以何事故婦言我夫
狂癡十二年客作得三十兩金不憐愍婦
兒盡以與他人依如官制輒縛送來大官
問其夫汝何以不供給婦兒乃以與他答
言我先世不行功徳今世貧窮受諸辛苦
今世遭遇福田若不種福後世復貧貧貧
相續無得脱時我今欲頓捨貧窮以是故
盡以金施衆僧大官是優婆塞信佛清淨
聞是語已讃言是爲甚難懃苦得此少物
盡以施僧汝是善人即脱身瓔珞及所乘
馬并一聚落以施貧人而語之言汝始施衆
僧衆僧未食是爲穀子未種牙已得生
大果方在後身以是故言難得之物盡用
布施其福最多復次有世間檀有出世間
檀有聖人所稱譽檀有聖人所不稱譽
檀有佛菩薩檀有聲聞檀何等世間檀凡
夫人布施亦聖人作有漏心布施是名世
間檀復次有人言凡夫人布施是爲世間
檀聖人雖有漏心布施以結使斷故名出
世間檀何以故是聖人得無作三昧故復
次世間檀者不淨出世間檀者清淨二種結
使一種屬愛一種屬見爲二種結使所使
是爲世間檀無此二種結使是爲出世間
檀若三礙繋心是爲世間檀何以故因縁
諸法實無吾我而言我與彼取是故名世
間檀復次我無定處我以爲我彼以爲非
彼以爲我我以爲非以是不定故無實我
也所施財者從因縁和合有無有一法獨
可得者如絹如布衆縁合故成除絲除縷
則無絹布諸法亦如是一相無相相常自
空人作想念計以爲有顛倒不實是爲世
間檀心無三礙實知法相心不顛倒是爲
出世間檀出世間檀爲聖人所稱譽世間
檀聖人所不稱譽復次清淨檀不雜結
垢如諸法實相是聖人所稱譽不清淨雜
結使顛倒心著是聖人所不稱譽復次實相
智慧和合布施是聖人所稱譽若不爾者聖
人所不稱譽復次不爲衆生亦不爲知
諸法實相故施但求脱生老病死是爲聲
聞檀爲一切衆生故施亦爲知諸法實相
故施是爲諸佛菩薩檀於諸功徳不能具
足但欲得少許分是爲聲聞檀一切諸功
徳欲具足滿是爲諸佛菩薩檀畏老病死
故施是爲聲聞檀爲助佛道爲化衆生
不畏老病死是爲諸佛菩薩檀是中應説
菩薩本生經如説阿婆陀那經中昔閻浮提
中有王名婆薩婆爾時有婆羅門菩薩
名韋羅摩是國王師教王作轉輪聖王法
韋羅摩財富無量珍寶具足作是思惟人謂
我爲貴人財富無量饒益衆生今正是時
應當大施富貴雖樂一切無常五家所共
令人心散輕泆不定譬如獼猴不能暫住
人命逝速疾於電滅人身無常衆苦之藪以
是之故應行布施如是思惟已自作手疏
普告閻浮提諸婆羅門及一切出家人願各
屈徳來集我舍欲設大施滿十二歳飯汁
行船以酪爲池米麺爲山蘇油爲渠衣
服飮食臥具湯藥皆令極妙過十二歳欲
以布施八萬四千白象犀甲金飾珞以名寶
建大金幢四寶莊嚴八萬四千馬亦以犀
甲金飾四寶交絡八萬四千車皆以金銀
琉璃頗梨寶飾覆以師子虎豹之皮若白劍
婆羅寶𨏥雜飾以爲莊嚴八萬四千四寶
床雜色綩綖種種茵蓐柔軟細滑以爲挍飾
丹枕錦被置床兩頭妙衣盛服皆亦備有八
萬四千金鉢盛滿銀粟銀鉢盛金粟琉璃鉢
盛頗梨粟頗梨鉢盛琉璃粟八萬四千乳
牛牛出乳一斛金飾其𧿵角衣以白疊
八萬四千美女端正福徳皆以白珠名寶瓔
珞其身略擧其要如是種種不可勝記爾
時婆羅婆王及八萬四千諸小國王并諸臣
民豪傑長者各以十萬舊金錢贈遺勸助設
此法祠具足施已釋提婆那民來語韋羅摩
菩薩説此偈言
　　　　天地難得物　能喜悦一切　　　　
　　　　汝今皆以得　爲佛道布施
爾時淨居諸天現身而讃説此偈言
　　　　開門大布施　汝所爲者是　　　　
　　　　憐愍衆生故　爲之求佛道
是時諸天作是思惟我當閉其金瓶令水
不下所以者何有施者無福田故是時魔
王語淨居天此諸婆羅門皆出家持戒清淨
入道何以故乃言無有福田淨居天言
是菩薩爲佛道故布施今此諸人皆是邪見
是故我言無有福田魔王語天言云何知
是人爲佛道故布施是時淨居天化作婆羅
門身持金瓶執金杖至韋羅摩菩薩所語
言汝大布施難捨能捨欲求何等欲作轉
輪聖王七寶千子王四天下耶菩薩答言
不求此事汝求釋提婆那民爲八千那由
他天女主耶答言不汝求六欲天主耶答
言不汝求梵天王主三千大千世界爲衆
生祖父耶答言不汝欲何所求是時菩薩
説此偈言
　　　　我求無欲處　離生老病死　　　　
　　　　欲度諸衆生　求如是佛道
化婆羅門言布施主佛道難得當大辛苦
汝心軟串樂必不能求成辦此道如我先
語轉輪聖王釋提婆那民六欲天王梵天王
是易可得不如求此菩薩答言汝聽我
一心誓
　　　　假令熱鐵輪　在我頭上轉　　　　
　　　　一心求佛道　終不懷悔恨　　　　
　　　　若使三惡道　人中無量苦　　　　
　　　　一心求佛道　終不爲此轉
化婆羅門言布施主善哉善哉求佛如是
便讃偈言
　　　　汝精進力大　慈愍於一切　　　　
　　　　智慧無罣礙　成佛在不久
是時天雨衆華供養菩薩諸淨居天閉瓶
水者即隱不現菩薩是時至婆羅門上座
前以金瓶行水水閉不下衆人疑怪此種
種大施一切具足布施主人功徳亦大今何
以故瓶水不下菩薩自念此非他事將無
我心不清淨耶得無施物不具足乎何以
致此自觀祠經十六種書清淨無瑕是時
諸天語菩薩言汝莫疑悔汝無不辦是諸
婆羅門惡邪不淨故也即説偈言
　　　　是人邪見網　煩惱破正智　　　　
　　　　離諸清淨戒　唐苦墮異道
以是故水閉不下如是語已忽然不現爾
時六欲天放種種光明照諸衆會語菩薩
而説偈言
　　　　邪惡海中行　不順汝正道　　　　
　　　　諸受施人中　無有如汝者
説是語已忽然不現是時菩薩聞説此偈
自念會中實自無有與我等者水閉不下
其將爲此乎即説偈言
　　　　若有十方天地中　諸有好人清淨者　　　　
　　　　我今歸命稽首禮　右手執瓶灌左手　　　　
　　　　而自立願我一人　應受如是大布施
是時瓶水踊在虚空從上來下而灌其左
手是時婆薩婆王見是感應心生恭敬
而説偈言
　　　　大婆羅門主　清琉璃色水　　　　
　　　　從上流注下　來墮汝手中
是時大婆羅門衆恭敬心生合手作禮歸命
菩薩菩薩是時説此偈言
　　　　今我所布施　不求三界福　　　　
　　　　爲諸衆生故　以用求佛道
説此偈已一切大地山川樹木皆六返震
動韋羅摩本謂此衆應受供養故與既知
此衆無堪受者今以憐愍故以所受物
施之如是種種檀本生因縁是中應廣説
是爲外布施云何名内布施不惜身命施
諸衆生如本生因縁説釋迦文佛本爲菩
薩爲大國王時世無佛無法無比丘僧是
王四出求索佛法了不能得時有一婆羅
門言我知佛偈供養我者當以與汝王
即問言索何等供養答言汝能就汝身上
破肉爲燈炷供養我者當以與汝王心
念言今我此身危脆不淨世世受苦不可
復數未曾爲法今始得用甚不惜也如是
念已喚旃陀羅遍割身上以作燈炷而以
白疊纒肉酥油灌之一時遍燒擧身火
燃乃與一偈又復釋迦文佛本作一鴿在
雪山中時大雨雪有一人失道窮厄辛苦
飢寒并至命在須臾鴿見此人即飛求火
爲其聚薪然之又復以身投火施此飢人
如是等頭目髓腦給施衆生種種本生因縁
經此中應廣説如是等種種是名内布施
如是内外布施無量是名檀相
　　大智度論釋初品中檀波羅蜜法施
義第二十
問曰云何名法布施答曰有人言常以好
語有所利益是爲法施復次有人言以諸
佛語妙善之法爲人演説是爲法施復次
有人言以三種法教人一修妬路二毘尼
三阿毘曇是爲法施復次有人言以四種
法藏教人一修妬路藏二毘尼藏三阿毘曇
藏四雜藏是爲法施復次有人言略説以
二種法教人一聲聞法二摩訶衍法是爲法
施問曰如提婆達呵多等亦以三藏四藏
聲聞法摩訶衍法教人而身入地獄是事
云何答曰提婆達邪見罪多呵多妄語罪多
非是爲道清淨法施但求名利恭敬供養
惡心罪故提婆達生入地獄呵多死墮惡道
復次非但言説名爲法施常以淨心善思
以教一切是名法施譬如財施不以善
心不名福徳法施亦爾不以淨心善思則
非法施復次説法者能以淨心善思讃歎
三寶開罪福門示四眞諦教化衆生令
入佛道是爲眞淨法施復次略説法有二
種一者不惱衆生善心慈愍是爲佛道因
縁二者觀知諸法眞空是爲涅槃道因縁
在大衆中興愍哀心説此二法不爲名聞
利養恭敬是爲清淨佛道法施如説阿輸
伽王一日作八萬佛圖雖未見道於佛法
中少有信樂日日請諸比丘入宮供養日
日次第留法師説法有一三藏年少法師
聰明端正次應説法在王邊坐口有異
香王甚疑怪謂爲不端欲以香氣動王宮
人語比丘言口中何等開口看之即爲開
口了無所有與水令漱香氣如故王問大
徳新有此香舊有之耶比丘答言如此久
有非適今也又問有此久如比丘以偈答
言
　　　　迦葉佛時　集此香法　如是久久　　　　
　　　　常若新出
王言大徳略説未解爲我廣演答言王當
一心善聽我説我昔於迦葉佛法中作説
法比丘常在大衆之中歡喜演説迦葉世尊
無量功徳諸法實相無量法門慇懃讃歎教
誨一切自是以來常有妙香從口中出世
世不絶恒如今日而説此偈
　　　　草木諸華香　此香氣超絶　　　　
　　　　能悦一切心　世世常不滅
于時國王愧喜交集白比丘言未曾有也
説法功徳大果乃爾比丘言此名爲華未
是果也王言其果云何願爲演説答言果
略説有十王諦聽之即爲説偈言
　　　　大名聞端政　得樂及恭敬　　　　
　　　　威光如日月　爲一切所愛　　　　
　　　　辯才有大智　能盡一切結　　　　
　　　　苦滅得涅槃　如是名爲十
王言大徳讃佛功徳云何而得如是果報
爾時比丘以偈答曰
　　　　讃佛諸功徳　令一切普聞　　　　
　　　　以此果報故　而得大名譽　　　　
　　　　讃佛實功徳　令一切歡喜　　　　
　　　　以此功徳故　世世常端正　　　　
　　　　爲人説罪福　令得安樂所　　　　
　　　　以此之功徳　受樂常歡豫　　　　
　　　　讃佛功徳力　令一切心伏　　　　
　　　　以此功徳故　常獲恭敬報　　　　
　　　　顯現説法燈　照悟諸衆生　　　　
　　　　以此之功徳　威光如日曜　　　　
　　　　種種讃佛徳　能悦於一切　　　　
　　　　以此功徳故　常爲人所愛　　　　
　　　　巧言讃佛徳　無量無窮已　　　　
　　　　以此功徳故　辯才不可盡　　　　
　　　　讃佛諸妙法　一切無過者　　　　
　　　　以此功徳故　大智慧清淨　　　　
　　　　讃佛功徳時　令人煩惱薄　　　　
　　　　以此功徳故　結盡諸垢滅　　　　
　　　　二種結盡故　涅槃身已證　　　　
　　　　譬如澍大雨　火盡無餘熱
重告王言若有未悟今是問時當以智箭
破汝疑軍王白法師我心悦悟無所疑也
大徳福人善能讃佛如是等種種因縁説法
度人名爲法施問曰財施法施何者爲勝
答曰如佛所言二施之中法施爲勝所以
者何財施果報在欲界中法施果報或在三
界或出三界復次口説清淨深得理中心
亦得之故出三界復次財施有量法施無
量財施有盡法施無盡譬如以薪益火其
明轉多復次財施之報淨少垢多法施之報
垢少淨多復次若作大施必待衆力法施
出心不待他也復次財施能令四大諸根
増長法施能令無漏根力覺道具足復次財
施之法有佛無佛世間常有如法施者唯
有佛世乃當有耳是故當知法施甚難云
何爲難乃至有相辟支佛不能説法直行
乞食飛騰變化而以度人復次從法施中
能出生財施及諸聲聞辟支佛菩薩及佛
復次法施能分別諸法有漏無漏法色法無
色法有爲無爲法善不善無記法常法無常
法有法無法一切諸法實相清淨不可破不
可壞如是等法略説則八萬四千法藏廣
説則無量如是等種種皆從法施分別了
知以是故法施爲勝是二施和合名之爲
檀行是二施願求作佛則能令人得至
佛道何況其餘問曰四種捨名爲檀所謂
財捨法捨無畏捨煩惱捨此中何以不説二
種捨答曰無畏捨與尸羅無別故不説有
般若故不説煩惱捨若不説六波羅蜜則
應具説四捨
大智度論卷第十一

大智度論釋初品中檀波羅蜜
法施之餘卷第
十二
　　龍樹菩薩造
　　後秦龜茲國三藏鳩摩羅什
奉　　　　　　　　詔譯
論問曰云何名檀波羅蜜滿答曰檀義
如上説波羅秦言
彼岸蜜秦言
到是名渡布施河
得到彼岸問曰云何名不到彼岸答曰譬
如渡河未到而還名爲不到彼岸如舍利
弗於六十劫中行菩薩道欲渡布施河
時有乞人來乞其眼舍利弗言眼無所
任何以索之若須我身及財物者當以相
與答言不須汝身及以財物唯欲得眼若
汝實行檀者以眼見與爾時舍利弗出一
眼與之乞者得眼於舍利弗前嗅之嫌
臭唾而棄地又以脚蹋舍利弗思惟言如
此弊人等難可度也眼實無用而強索之
既得而棄又以脚蹋何弊之甚如此人輩不
可度也不如自調早脱生死思惟是已
於菩薩道退迴向小乘是名不到彼岸若
能直進不退成辦佛道名到彼岸復次於
事成辦亦名到彼岸天竺俗法凡造事成
辦皆言到彼岸復次此
岸名慳貪檀名河中彼岸名佛道復次有
無見名此岸破有無見智慧名彼岸懃修
布施是名河中復次檀有二種一者魔檀
二者佛檀若爲結使賊所奪憂惱怖畏是
爲魔檀名曰此岸若有清淨布施無結使
賊無所怖畏得至佛道是爲佛檀名曰
到彼岸是爲波羅蜜如佛説毒蛇喩經中
有人得罪於王王令掌護一篋篋中有四
毒蛇王勅罪人令看視養育此人思惟四
蛇難近近則害人一猶叵養而況於四
便棄篋而走王令五人拔刀追之復有
一人口言附順心欲中傷而語之言養之
以理此亦無苦其人覺之馳走逃命至一
空聚有一善人方便語之此聚雖空是賊
所止處汝今住此必爲賊害愼勿住也於
是復去至一大河河之彼岸即是異國其國
安樂坦然清淨無諸患難於是集衆草木
縛以爲筏進以手足竭力求渡既到彼
岸安樂無患王者魔王篋者人身四毒蛇者
四大五拔刀賊者五衆一人口善心惡者
是染著空聚是六情賊是六塵一人愍而
語之是爲善師大河是愛筏是八正道手
足懃渡是精進此岸是世間彼岸是涅槃度
者漏盡阿羅漢菩薩法中亦如是若施有三
礙我與彼受所施者財是爲墮魔境界未
離衆難如菩薩布施三種清淨無此三
礙得到彼岸爲諸佛所讃是名檀波羅
蜜以是故名到彼岸此六波羅蜜能令人
渡慳貪等煩惱染著大海到於彼岸以是
故名波羅蜜問曰阿羅漢辟支佛亦能到
彼岸何以不名波羅蜜答曰阿羅漢辟
支佛渡彼岸與佛渡彼岸名同而實異彼
以生死爲此岸涅槃爲彼岸而不能渡
檀之彼岸所以者何不能以一切物一
切時一切種布施設能布施亦無大心或
以無記心或有漏善心或無漏心施無大悲
心不能爲一切衆生施菩薩施者知布施
不生不滅無漏無爲如涅槃相爲一切衆
生故施是名檀波羅蜜復次有人言一切
物一切種内外物盡以布施不求果報如是
布施名檀波羅蜜復次不可盡故名檀波羅
蜜所以者何知所施物畢竟空如涅槃相
以是心施衆生是故施報不可盡名檀波
羅蜜如五通仙人以好寶物藏著石中欲
護此寶磨金剛塗之令不可破菩薩布
施亦復如是以涅槃實相智慧磨塗之布
施令不可盡復次菩薩爲一切衆生故布
施衆生數不可盡故布施亦不可盡復次
菩薩爲佛法布施佛法無量無邊布施亦無
量無邊以是故阿羅漢辟支佛雖到彼岸
不名波羅蜜問曰云何名具足滿答曰
如先説菩薩能一切布施内外大小多少麁
細著不著用不用如是等種種物一切能捨
心無所惜等與一切衆生不作是觀大人
應與小人不應與出家人應與不出家人
不應與人應與禽獸不應與於一切衆
生平等心施施不求報又得施實相是
名具足滿亦不觀時無晝無夜無冬無夏
無吉無衰一切時常等施心無悔惜乃至
頭目髓腦施而無吝是爲具足滿
復次有人言菩薩從初發心乃至菩提樹下
三十四心於是中間名爲布施具足滿復
次七住菩薩得一切諸法實相智慧是時莊
嚴佛土教化衆生供養諸佛得大神通
能分一身作無數身一一身皆雨七寶華
香幡蓋化作大燈如須彌山供養十方佛
及菩薩僧復以妙音讃頌佛徳禮拜供養
恭敬將迎復次是菩薩於一切十方無量
餓鬼國中雨種種飮食衣被令其充滿得
滿足已皆發阿耨多羅三藐三菩提心復
至畜生道中令其自善無相害意除其畏
怖隨其所須各令充足得滿足已皆發
阿耨多羅三藐三菩提心於地獄無量苦中
能令地獄火滅湯冷罪息心善除其飢渇得
生天上人中以此因縁故皆發阿耨多羅
三藐三菩提心若十方人貧窮者給之以財
富貴者施以異味異色令其歡喜以此因
縁故皆發阿耨多羅三藐三菩提心若至
欲天中令其除却天上欲樂施以妙寶法
樂令其歡喜以此因縁故皆發阿耨多羅
三藐三菩提心若至色天中除其樂著以
菩薩禪法而娯樂之以此因縁故皆發阿
耨多羅三藐三菩提心如是乃至十住是名
檀波羅蜜具足滿復次菩薩有二種身一者
結業生身二者法身是二種身中檀波羅蜜
滿是名具足檀波羅蜜問曰云何名結業
生身檀波羅蜜滿答曰未得法身結使未
盡能以一切寶物頭目髓腦國財妻子内外
所有盡以布施心不動轉如須提拏太子
秦言
好愛以其二子布施婆羅門次以妻施其
心不轉又如薩婆達王秦言一
切施爲敵國所
滅身竄窮林見有遠國婆羅門來欲從
己乞自以國破家亡一身藏竄愍其辛苦
故從遠來而無所得語婆羅門言我是薩
婆達王新王募人求我甚重即時自縛以
身施之送與新王大得財物亦如月光太
子出行遊觀癩人見之要車白言我身重
病辛苦懊惱太子嬉遊獨自歡耶大慈愍念
願見救療太子聞之以問諸醫醫言當須
從生長大無瞋之人血髓塗而飮之如是
可愈太子念言設有此人貪生惜壽何可
得耶自除我身無可得處即命旃陀羅
令除身肉破骨出髓以塗病人以血飮
之如是等種種身及妻子施而無吝如棄
草木觀所施物知從縁有推求其實都
無所得一切清淨如涅槃相乃至得無生
法忍是爲結業生身行檀波羅蜜滿云何法
身菩薩行檀波羅蜜滿菩薩末後肉身得無
生法忍捨肉身得法身於十方六道中變
身應適以化衆生種種珍寶衣服飮食給施
一切又以頭目髓腦國財妻子内外所有盡
以布施譬如釋迦文佛曾爲六牙白象獵
者伺便以毒箭射之諸象競至欲來蹈
殺獵者白象以身捍之擁護其人愍之如
子諭遣群象徐問獵人何故射我答曰
我須汝牙即時以六牙内石孔中血肉倶
出以鼻擧牙授與獵者雖曰象身用心
如是當知此象非畜生行報阿羅漢法中
都無此心當知此爲法身菩薩有時閻浮
提人不知禮敬耆舊有徳以言化之未
可得度是時菩薩自變其身作迦頻闍羅
鳥是鳥有二親友一者大象二者獼猴共
在必鉢羅樹下住自相問言我等不知誰應
爲長象言我昔見此樹在我腹下今大
如是以此推之我應爲長獼猴言我曾
蹲地手挽樹頭以是推之我應爲長鳥
言我於必鉢羅林中食此樹果子隨糞出
此樹得生以是推之我應最長鳥復説
言先生宿舊禮應供養即時大象背負獼猴
鳥在猴上周遊而行一切禽獸見而問之
何以如此答曰以此恭敬供養長老禽獸
受化皆行禮敬不侵民田不害物命衆
人疑怪一切禽獸不復爲害獵者入林見
象負獼猴獼猴戴鳥行敬化物物皆修善
傳告國人人各慶曰時將太平鳥獸而仁
人亦効之皆行禮敬自古及今化流萬世
當知是爲法身菩薩復次法身菩薩一時之
頃化作無央數身供養十方諸佛一時能
化無量財寶給足衆生能隨一切上中下
聲一時之頃普爲説法乃至坐佛樹下如
是等種種名爲法身菩薩行檀波羅蜜滿復
次檀有三種一者物施二者供養恭敬施三
者法施云何物施珍寶衣食頭目髓腦如是
等一切内外所有盡以布施是名物施恭敬
施者信心清淨恭敬禮拜將送迎逆讃遶供
養如是等種種名爲恭敬施法施者爲道徳
故語言論議誦讀講説除疑問答授人五戒
如是等種種爲佛道故施是名法施是三
種施滿是名檀波羅蜜滿復次三事因縁生
檀一者信心清淨二者財物三者福田心有
三種若憐愍若恭敬若憐愍恭敬施貧窮
下賤及諸畜生是爲憐愍施施佛及諸法身
菩薩等是爲恭敬施若施諸老病貧乏阿
羅漢辟支佛是爲恭敬憐愍施施物清淨非
盜非劫以時而施不求名譽不求利養
或時從心大得福徳或從福田大得功徳
或從妙物大得功徳第一從心如四等心
念佛三昧以身施虎如是名爲從心大
得功徳福田有二種一者憐愍福田二者恭
敬福田憐愍福田能生憐愍心恭敬福田能
生恭敬心如阿輸伽秦言
無憂王以土上佛
復次物施中如一女人酒醉沒心誤以七
寶瓔珞布施迦葉佛塔以福徳故生三十
三天如是種種名爲物施問曰檀名捨財
何以言具足無所捨法答曰檀有二種一
者出世間二者不出世間今説出世間檀無
相無相故無所捨是故言具足無所捨法
復次財物不可得故名爲無所捨是物未
來過去空現在分別無一定法以是故言無
所捨復次以行者捨財時心念此施大有
功徳倚是而生憍慢愛結等以是故言無
所捨以無所捨故無憍慢無憍慢故愛
結等不生復次施者有二種一者世間人二
者出世間人世間人能捨財不能捨施出世
間人能捨財能捨施何以故以財物施心倶
不可得故以是故言具足無所捨法復次
檀波羅蜜中言財施受者三事不可得問曰
三事和合故名爲檀今言三事不可得云何
名檀波羅蜜具足滿今有財有施有受者
云何三事不可得如所施疊實有何以
故疊有名則有疊法若無疊法亦無
疊名以有名故應實有疊復次疊有
長有短麁細白黒黄赤有因有縁有作有
破有果報隨法生心十尺爲長五尺爲
短縷大爲麁縷小爲細隨染有色有縷爲
因織具爲縁是因縁和合故爲疊人功
爲作人毀爲破御寒暑弊身體名果
報人得之大喜失之大憂以之施故得福
助道若盜若劫戮之都市死入地獄如是
等種種因縁故知有此疊是名疊法云何
言施物不可得答曰汝言有名故有是事
不然何以知之名有二種有實有不實
不實名如有一草名朱利朱利秦
言賊也草亦
不盜不劫實非賊而名爲賊又如兔角龜
毛亦但有名而無實疊雖不如兔角龜毛
無然因縁會故有因縁散故無如林如軍
是皆有名而無實譬如木人雖有人名
不應求其人法疊中雖有名亦不應求
疊眞實疊能生人心念因縁得之便喜失
之便憂是爲念因縁心生有二因縁有從
實而生有從不實而生如夢中所見如
水中月如夜見杌樹謂爲人如是名從
不實中能令心生是縁不定不應言心生
有故便是有若心生因縁故有更不應求
實有如眼見水中月心生謂是月若從心
生便是月者則無復眞月復次有有三種
一者相待有二者假名有三者法有相待者
如長短彼此等實無長短亦無彼此以
相待故有名長因短有短亦因長彼亦因
此此亦因彼若在物東則以爲西在西則
以爲東一物未異而有東西之別此皆有
名而無實也如是等名爲相待有是中無
實法不如色香味觸等假名有者如酪有
色香味觸四事因縁合故假名爲酪雖有不
同因縁法有雖無亦不如兔角龜毛無但
以因縁合故假名有酪疊亦如是復次
有極微色香味觸故有毛分毛分因縁故
有毛毛因縁故有毳毳因縁故有縷縷因
縁故有疊疊因縁故有衣若無極微色
香味觸因縁亦無毛分毛分無故亦無毛
毛無故亦無毳毳無故亦無縷縷無故亦
無疊疊無故亦無衣問曰亦不必一切
物皆從因縁和合故有如微塵至細故無
分無分故無和合疊麁故可破微塵中
無分云何可破答曰至微無實強爲之名
何以故麁細相待因麁故有細是細復應
有細復次若有極微色則有十方分若有
十方分是不名爲極微若無十方分則不
名爲色復次若有極微則應有虚空分齊
若有分者則不名極微復次若有極微是
中有色香味觸作分色香味觸作分是不
名極微以是推求微塵則不可得如經言
色若麁若細若内若外總而觀之無常無我
不言有微塵是名分破空復有觀空是
疊隨心有如坐禪人觀疊或作地或作
水或作火或作風或青或黄或白或赤或都
空如十一切入觀如佛在耆闍崛山中與
比丘僧倶入王舍城道中見大水佛於
水上敷尼師壇坐告諸比丘若比丘入
禪心得自在能令大水作地即成實地
何以故是水中有地分故如是水火風金
銀種種寶物即皆成實何以故是水中皆
有其分復次如一美色婬人見之以爲淨
妙心生染著不淨觀人視之種種惡露無
一淨處等婦見之妬瞋憎惡目不欲見以
爲不淨婬人觀之爲樂妬人觀之爲苦
行人觀之得道無豫之人觀之無所適莫
如見土木若此美色實淨四種人觀皆應
見淨若實不淨四種人觀皆應不淨以是
故知好醜在心外無定也觀空亦如是復
次是疊中有十八空相故觀之便空空故
不可得如是種種因縁財物空決定不可得
云何施人不可得如疊因縁和合故有分分
推之疊不可得施者亦如是四大圍虚空
名爲身是身識動作來往坐起假名爲人
分分求之亦不可得復次一切衆界入中我
不可得我不可得故施人不可得何以故我
有種種名字人天男女施人受人受苦人受
樂人畜生等是但有名而實法不可得問曰
若施者不可得云何有菩薩行檀波羅蜜
答曰因縁和合故有名字如屋如車實法
不可得問曰云何我不可得答曰如上我
聞一時中已説今當更説佛説六識眼識
及眼識相應法共縁色不縁屋舍城郭種種
諸名耳鼻舌身識亦如是意識及意識相
應法知眼知色知眼識乃至知意知法知
意識是識所縁法皆空無我生滅故不自在
故無爲法中亦不計我苦樂不受故是中
若強有我法應當有第七識識我而今不
爾以是故知無我問曰何以識無我一
切人各於自身中生計我不於他身中
生我若自身中無我而妄見爲我者他身
中無我亦應於他身而妄見爲我復次若
内無我色識念念生滅云何分別知是色青
黄赤白復次若無我今現在人識漸漸生
滅身命斷時亦盡諸行罪福誰隨誰受誰
受苦樂誰解脱者如是種種内縁故知有
我答曰此倶有難若於他身生計我者
復當言何以不自身中生計我復次五衆
因縁生故空無我從無明因縁生二十身
見是我見自於五陰相續生以從此五衆
縁生故即計此五衆爲我不在他身以
其習故復次若有神者可有彼我汝神有
無未了而問彼我其猶人問兔角答似
馬角馬角若實有可以證兔角馬角猶尚未
了而欲以證兔角復次自於身生我故便
自謂有神汝言神遍亦應計他身爲我
以是故不應言自身中生計我心於他身
不生故知有神復次有人於他物中我心
生如外道坐禪人用地一切入觀時見地
則是我我則是地水火風空亦如是顛倒故
於他身中亦計我復次有時於他身生我
如有一人受使遠行獨宿空舍夜中有鬼
擔一死人來著其前復有一鬼逐來瞋罵
前鬼是死人是我物汝何以擔來先鬼言是
我物我自持來後鬼言是死人實我擔來二
鬼各捉一手爭之前鬼言此有人可問後
鬼即問是死人誰擔來是人思惟此二鬼力
大若實語亦當死若妄語亦當死倶不免
死何爲妄語語言前鬼擔來後鬼大瞋捉
人手拔出著地前鬼取死人一臂拊之即
著如是兩臂兩脚頭脇擧身皆易於是二鬼
共食所易人身拭口而去其人思惟我人
母生身眼見二鬼食盡今我此身盡是他肉
我今定有身耶爲無身耶若以爲有盡是
他身若以爲無今現有身如是思惟其心
迷悶譬如狂人明朝尋路而去到前國土
見有佛塔衆僧不論餘事但問己身爲
有爲無諸比丘問汝是何人答言我亦不
自知是人非人即爲衆僧廣説上事諸比
丘言此人自知無我易可得度而語之言
汝身從本已來恒自無我非適今也但以
四大和合故計爲我身如汝本身與今無
異諸比丘度之爲道斷諸煩惱即得阿羅
漢是爲有時他身亦計爲我不可以有彼
此故謂有我復次是我實性決定不可得
若常相非常相自在相不自在相作相不作相
色相非色相如是等種種皆不可得若有
相則有法無相則無法我今無相則知無
我若我是常不應有殺罪何以故身
可殺非常故我不可殺常故問曰我
雖常故不可殺但殺身則有殺罪答曰若
殺身有殺罪者毘尼中言自殺無殺罪
罪福從惱他益他生非自供養身自殺身
故有罪有福以是故毘尼中言自殺身
無殺罪有愚癡貪欲瞋恚之咎若神常者不
應死不應生何以故汝等法神常一切遍
滿五道中云何有死生死名此處失生名
彼處出以是故不得言神常若神常者亦
應不受苦樂何以故苦來則憂樂至則喜
若爲憂喜所變者則非常也若常應如虚
空雨不能濕熱不能乾亦無今世後世
若神常者示不應有後世生今世死若神
常者則常有我見不應得涅槃若神常者
則無起無滅不應有妄失以其無神識
無常故有忘有失是故神非常也如是等
種種因縁可知神非常相若神無常相者亦
無罪無福若身無常神亦無常二事倶滅則
墮斷滅邊墮斷滅則無到後世受罪福
者若斷滅則得涅槃不須斷結亦不用後
世罪福因縁如是等種種因縁可知神非無
常若神自在相作相者則應隨所欲得皆
得今所欲更不得非所欲更得若神自在
亦不應有作惡行墮畜生惡道中復次一
切衆生皆不樂苦誰當好樂而更得苦以
是故知神不自在亦不作又如人畏罪
故自強行善若自在者何以畏罪而自強修
福又諸衆生不得如意常爲煩惱愛縛所
牽如是等種種因縁知神不自在不自作
若神不自在不自作者是爲無神相言我
者即是六識更無異事復次若不作者云
何閻羅王問罪人誰使汝作此罪者罪人
答言是我自作以是故知非不自作若神
色相者是事不然何以故一切色無常故問
曰人云何言色是我相答曰有人言神在
心中微細如芥子清淨名爲淨色身更有
人言如麥有言如豆有言半寸有言一寸
初受身時最在前受譬如像骨及其成
身如像已莊有言大小隨人身死壞時
此亦前出如此事皆不爾也何以故一切
色四大所造因縁生故無常若神是色色無
常神亦無常若無常者如上所説問曰身
有二種麁身及細身麁身無常細身是神世
世常去入五道中答曰此細身不可得若
有細身應有處所可得如五藏四體一一
處中求皆不可得問曰此細身微細初死時
已去若活時則不可求得汝云何能見又
此細身非五情能見能知唯有神通聖人乃
能得見答曰若爾者與無無異如人死時
捨此生陰入中陰中是時今世身滅受中
陰身此無前後滅時即生譬如蝋印印泥
泥中受印印即時壞成壞一時亦無前後是
時受中陰中有捨此中陰受生陰有汝言
細身即此中陰中陰身無出無入譬如然
燈生滅相續不常不斷佛言一切色衆若
過去未來現在若内若外若麁若細皆悉無
常汝神微細色者亦應無常斷滅如是等
種種因縁可知非色相神非無色相無色
者四衆及無爲四衆無常故不自在故屬因
縁故不應是神三無爲中不計有神無
所受故如是等種種因縁知神非無色
相如是天地間若内若外三世十方求我
不可得但十二入和合生六識三事和合名
觸觸生受想思等心數法是法中無明力故
身見生身見生故謂有神是身見見苦諦苦
法智及苦比智則斷斷時則不見有神汝
先言若内無神色識念念生滅云何分別知
色青黄赤白汝若有神亦不能獨知要依
眼識故能知若爾者神無用也眼識知色
色生滅相似生相似滅然後心中有法生
名爲念是念相有爲法雖滅過去是念能
知如聖人智慧力能知未來世事念念亦如
是能知過去法若前眼識滅生後眼識後
眼識轉利有力色雖暫有不住以念力利
故能知以是事故雖念念生滅無常能分別
知色又汝言今現在人識新新生滅身命斷
時亦盡諸行罪福誰隨誰受誰受苦樂誰解
脱者今當答汝今未得實道是人諸煩
惱覆心作生因縁業死時從此五陰相續
生五陰譬如一燈更然一燈又如穀生
有三因縁地水種子後世身生亦如是有
身有有漏業有結使三事故後身生是中身
業因縁不可斷不可破但諸結使可斷結
使斷時雖有殘身殘業可得解脱如有穀
子有地無水故不生如是雖有身有業
無愛結水潤則不生是名雖無神亦名得
解脱無明故縛智慧故解則我無所用
復次是名色和合假名爲人是人爲諸結所
繋得無漏智慧爪解此諸結是時名人
得解脱如繩結繩解繩即是結結無異法
世界中説結繩解繩名色亦如是名色二法
和合假名爲人是結使與名色不異但名
爲名色結名色解受罪福亦如是雖無
一法爲人實名色故受罪福果而人得名
譬如車載物一一推之竟無車實然車受
載物之名人受罪福亦如是名色受罪福
而人受其名受苦樂亦如是如是種種因
縁神不可得神即是施者受者亦如是汝以
神爲人以是故施人不可得受人不可得
亦如是如是種種因縁是名財物施人受
人不可得問曰若施於諸法是如實相
無所破無所滅無所生無所作何以故
言三事破析不可得答曰如凡夫人見施
者見受者見財物是爲顛倒妄見生世
間受樂福盡轉還是故佛欲令菩薩行實
道得實果報實果報則是佛道佛爲破妄
見故言三事不可得實無所破何以故諸
法從本已來畢竟空故如是等種種無量
因縁不可得故名爲檀波羅蜜具足滿復次
若菩薩行檀波羅蜜能生六波羅蜜是時名
爲檀波羅蜜具足滿云何布施生檀波羅蜜
檀有下中上從下生中從中生上若以
飮食麁物軟心布施是名爲下習施轉増
能以衣服寶物布施是爲從下生中施心
轉増無所愛惜能以頭目血肉國財妻子
盡用布施是爲從中生上如釋迦牟尼佛
初發心時作大國王名曰光明求索佛道
少多布施轉受後身作陶師能以澡浴之
具及石蜜漿布施異釋迦牟尼佛及比丘僧
其後轉身作大長者女以燈供養憍陳若
佛如是等種種名爲菩薩下布施如釋迦
文尼佛本身作長者子以衣布施大音聲
佛佛滅度後起九十塔後更轉身作大國
王以七寶蓋供養師子佛後復受身作大
長者供養妙目佛上好房舍及七寶妙華
如是等種種名爲菩薩中布施如釋迦牟尼
佛本身作仙人見憍陳若佛端政殊妙便
從高山上自投佛前其身安隱在一面立
又如衆生喜見菩薩以身爲燈供養日月
光徳佛如是等種種不惜身命供養諸佛
是爲菩薩上布施是名菩薩三種布施若
有初發佛心布施衆生亦復如是初以飮
食布施施心轉増能以身肉與之先以種
種好漿布施後心轉増能以身血與之先
以紙墨經書布施及以衣服飮食四種供
養供養法師後得法身爲無量衆生説種
種法而爲法施如是等種種從檀波羅蜜
中生檀波羅蜜云何菩薩布施生尸羅波
羅蜜菩薩思惟衆生不布施故後世貧窮
以貧窮故劫盜心生以劫盜故而有殺害
以貧窮故不足於色色不足故而行邪婬
又以貧窮故爲人下賤下賤畏怖而生
妄語如是等貧窮因縁故行十不善道若
行布施生有財物有財物故不爲非法
何以故五塵充足無所乏短故如提婆達
本生曾爲一蛇與一蝦蟆一龜在一池中
共結親友其後池水竭盡飢窮困乏無所
控告時蛇遣龜以呼蝦蟆蝦蟆説偈以
遣龜言
　　　　若遭貧窮失本心　不惟本義食爲先　　　　
　　　　汝持我聲以語蛇　蝦蟆終不到汝邊
若修布施後生有福無所短乏則能持戒
無此衆惡是爲布施能生尸羅波羅蜜復
次布施時能令破戒諸結使薄益持戒心令
得堅固是爲布施因縁増益於戒復次菩
薩布施常於受者生慈悲心不著於財自
物不惜何況劫盜慈悲受者何有殺意如
是等能遮破戒是爲施生戒若能布施以
破慳心然後持戒忍辱等易可得行如文
殊師利在昔過去久遠劫時曾爲比丘入
城乞食得滿鉢百味歡喜丸城中一小兒
追而從乞不即與之乃至佛圖手捉二丸
而要之言汝若能自食一丸以一丸施僧
者當以施汝即相然可以一歡喜丸布施
衆僧然後於文殊師利許受戒發心作佛
如是布施能令受戒發心作佛是爲布施
生尸羅波羅蜜復次布施之報得四事供養
好國善師無所乏少故能持戒又布施之
報其心調柔心調柔故能生持戒能生持戒
故從不善法中能自制心如是種種因縁
從布施生尸羅波羅蜜云何布施生羼提
波羅蜜菩薩布施時受者逆罵若大求索若
不時索或不應索而索是時菩薩自思惟言
我今布施欲求佛道亦無有人使我布施
我自爲故云何生瞋如是思惟已而行忍
辱是名布施生羼提波羅蜜復次菩薩布施
時若受者瞋惱便自思惟我今布施内外財
物難捨能捨何況空聲而不能忍若我不
忍所可布施則爲不淨譬如白象入池澡
浴出已還復以土坌身布施不忍亦復如
是如是思惟已行於忍辱如是等種種布
施因縁生羼提波羅蜜云何布施生毘梨耶
波羅蜜菩薩布施時常行精進何以故菩薩
初發心時功徳未大爾時欲行二施充滿
一切衆生之願以物不足故懃求財法以
給足之如釋迦文尼佛本身作大醫王療
一切病不求名利爲憐愍衆生故病者甚
多力不周救憂念一切而不從心懊惱而
死即生忉利天上自思惟言我今生天但
食福報無所長益即自方便自取滅身捨
此天壽生婆迦陀龍王宮中爲龍太子
其身長大父母愛重欲自取死就金翅鳥
王鳥即取此龍子於舍摩利樹上呑之父
母嗥咷啼哭懊惱龍子既死生閻浮提中
爲大國王太子名曰能施生而能言問諸
左右今此國中有何等物盡皆持來以用布
施衆人怪畏皆捨之走其母憐愛獨自守
之語其母言我非羅刹衆人何以故走我
本宿命常好布施我爲一切人之檀越母
聞其言以語衆人衆人即還母好養育及
年長大自身所有盡以施盡至父王所索物
布施父與其分復以施盡見閻浮提人貧
窮辛苦思欲給施而財物不足便自啼泣
問諸人言作何方便當令一切滿足於
財諸宿人言我等曾聞有如意寶珠若得
此珠則能隨心所索無不必得菩薩聞是
語已白其父母欲入大海求龍王頭上如
意寶珠父母報言我唯有汝一兒耳若入
大海衆難難度一旦失汝我等亦當何用
活爲不須去也我今藏中猶亦有物當以
給汝兒言藏中有限我意無量我欲以
財充滿一切令無乏短願見聽許得遂
本心使閻浮提人一切充足父母知其志大
不敢制之遂放令去是時五百賈客以其
福徳大人皆樂隨從知其行日集海道口
菩薩先聞婆伽陀龍王頭上有如意寶珠問
衆人言誰知水道至彼龍宮有一盲人
名陀舍曾以七反入大海中具知海道菩
薩即命共行答曰我年既老兩目失明曾
雖數入今不能去菩薩語言我今此行
不自爲身普爲一切求如意寶珠欲給
足衆生令身無乏次以道法因縁而教
化之汝是智人何得辭耶我願得成豈非
汝力陀舍聞其要言欣然同懷語菩薩言
我今共汝倶入大海我必不全汝當安
我尸骸著大海之中金沙洲上行事都集斷
第七繩船去如駝到衆寶渚衆賈競取七
寶各各已足語菩薩言何以不取菩薩報
言我所求者如意寶珠此有盡物我不須
也汝等各當知足知量無令船重不自
免也是時衆賈白菩薩言大徳爲我呪
願令得安隱於是辭去陀舍是時語菩薩
言別留艇舟當隨是別道而去待風七
日博海南岸至一險處當有絶崖棗林
枝皆覆水大風吹船船當摧覆汝當仰
板棗枝可以自濟我身無目於此當死
過此隘岸當有金沙洲可以我身置此
沙中金沙清淨是我願也即如其言風至而
去既到絶崖如陀舍語菩薩仰板棗枝
得以自免置陀舍屍安厝金地於是獨
去如其先教深水中浮七日至垒咽水中
行七日垒腰水中行七日垒膝水中行七日
泥中行七日見好蓮華鮮潔柔軟自思惟
言此華軟脆當入虚空三昧自輕其身行
蓮華上七日見諸毒蛇念言含毒之虫甚
可畏也即入慈心三昧行毒蛇頭上七日
蛇皆擎頭授與菩薩令蹈上而過過此難
已見有七重寶城有七重塹塹中皆滿毒
蛇有三大龍守門龍見菩薩形容端政
相好嚴儀能度衆難得來至此念言此非
凡夫必是菩薩大功徳人即聽令前逕得
入宮龍王夫婦喪兒未久猶故哀泣見菩
薩來龍王婦有神通知是其子兩乳汁
流出命之令坐而問之言汝是我子捨我
命終生在何處菩薩亦自識宿命知是父
母而答母言我生閻浮提上爲大國王太
子憐愍貧人飢寒勤苦不得自在故來至
此欲求如意寶珠母言汝父頭上有此寶
珠以爲首飾難可得也必當將汝入諸
寶藏隨汝所欲必欲與汝汝當報言其餘
雜寶我不須也唯欲大王頭上寶珠若見
憐愍願以與我如此可得即往見父父大
悲喜歡慶無量愍念其子遠渉艱難乃
來至此指示妙寶隨意與汝須者取之菩
薩言我從遠來願見大王求王頭上如意
寶珠若見憐愍當以與我若不見與不
須餘物龍王報言我唯有此一珠常爲
首飾閻浮提人薄福下賤不應見也菩薩白
言我以此故遠渉艱難冒死遠來爲閻浮
提人薄福貧賤欲以如意寶珠濟其所願
然後以佛道因縁而教化之龍王與珠而
要之言今以此珠與汝汝既去世當以
還我答曰敬如王言菩薩得珠飛騰虚空
如屈伸臂頃到閻浮提人王父母見兒吉
還歡悦踊躍抱而問言汝得何物答言
得如意寶珠問言今在何許白言在此衣
角裏中父母言何其泰小白言在其神徳
不在大也白父母言當勅城中内外掃
灑燒香懸繒幡蓋持齋受戒明日清旦以長
木爲表以珠著上菩薩是時自立誓願若
我當成佛道度脱一切者珠當如我意願
出一切寶物隨人所須盡皆備有是時陰
雲普遍雨種種寶物衣服飮食臥具湯藥人
之所須一切具足至其命盡常爾不絶如
是等名爲菩薩布施生精進波羅蜜云何菩
薩布施生禪波羅蜜菩薩布施時能除慳貪
除慳貪已因此布施而行一心漸除五蓋
能除五蓋是名爲禪復次心依布施入於
初禪乃至滅定禪云何爲依若施行禪人時
心自念言我以此人行禪定故淨心供養
我今何爲自替於禪即自歛心思惟行禪
若施貧人念此宿命作諸不善不求一
心不修福業今世貧窮以是自勉修善一
心以入禪定如説喜見轉輪聖王八萬四千
小王來朝皆持七寶妙物來獻王言我不
須也汝等各可自以修福諸王自念大王
雖不肯取我等亦復不宜自用即共造工
立七寶殿殖七寶行樹作七寶浴池於
大殿中造八萬四千七寶樓樓中皆有七
寶床座雜色被枕置床兩頭懸繒幡蓋香
熏塗地衆事備已白大王言願受法殿寶
樹浴池王默然受之而自念言我今不應
先處新殿以自娯樂當求善人諸沙門婆
羅門等先入供養然後我當處之即集善
人先入寶殿種種供養微妙具足諸人出已
王入寶殿登金樓坐銀床念布施除五蓋
攝六情却六塵受喜樂入初禪次登銀
樓坐金床入二禪次登毘琉璃樓坐頗
梨寶床入三禪次登頗梨寶樓坐毘琉璃
床入四禪獨坐思惟終竟三月玉女寶后
與八萬四千諸侍女倶皆以白珠名寶瓔
珞其身來白大王久違親覲敢來問訊王
告諸妹汝等各當端心當爲知識勿爲
我怨玉女寶后垂涙而言大王何爲謂我
爲妹必有異心願聞其意云何見勅當
爲知識勿爲我怨王告之言汝若以我爲
世因縁共行欲事以爲歡樂是爲我怨若
能覺悟非常知身如幻修福行善絶去欲
情是爲知識諸玉女言敬如王勅説此語
已各遣令還諸女出已王登金樓坐銀床
行慈三昧登銀樓坐金床行悲三昧登
毘琉璃樓坐頗梨床行喜三昧登頗梨寶
樓坐毘琉璃床行捨三昧是爲菩薩布施
生禪波羅蜜云何菩薩布施生般若波羅蜜
菩薩布施時知此布施必有果報而不疑
惑能破邪見無明是爲布施生般若波羅
蜜復次菩薩布施時能分別知不持戒人若
鞭打拷掠閉繋枉法得財而作布施生象
馬牛中雖受畜生形負重鞭策羇靽乘騎
而常得好屋好食爲人所重以人供給又
知惡人多懷瞋恚心曲不端而行布施當
墮龍中得七寶宮殿妙食好色又知憍
人多慢瞋心布施墮金翅鳥中常得自在
有如意寶珠以爲瓔珞種種所須皆得自
恣無不如意變化萬端無事不辦又知
宰官之人枉濫人民不順治法而取財物
以用布施墮鬼神中作鳩槃茶鬼能種種
變化五塵自娯又知多瞋佷戻嗜好酒肉
之人而行布施墮地夜叉鬼中常得種
種歡樂音樂飮食又知有人剛愎強梁而
能布施車馬代歩墮虚空夜叉中而有大
力所至如風又知有人妬心好諍而能以
好房舍臥具衣服飮食布施故生宮觀飛行
夜叉中有種種娯樂便身之物如是種種
當布施時能分別知是爲菩薩布施生般
若復次布施飮食得力色命樂瞻若布施
衣服得生知慚愧威徳端正身心安樂若
施房舍則得種種七寶宮觀自然而有五
欲自娯若施井池泉水種種好漿所生則得
無飢無渇五欲備有若施橋船及諸履屣生
有種種車馬具足若施園林則得豪尊爲
一切依止受身端政心樂無憂如是等種
種人中因縁布施所得若人布施修作福
徳不好有爲作業生活則得生四天王處
若人布施加以供養父母及諸伯叔兄弟
姊妹無瞋無恨不好諍訟又不喜見諍訟
之人得生忉利天上焔摩兜術化自在他
化自在如是種種分別布施是爲菩薩布施
生般若若人布施心不染著厭患世間求
涅槃樂是爲阿羅漢辟支佛布施若人布施
爲佛道爲衆生故是爲菩薩布施如是等
種種布施中分別知是爲布施生般若波
羅蜜復次菩薩布施時思惟三事實相如
上説如是能知是爲布施生般若波羅蜜
復次一切智慧功徳因縁皆由布施如千佛
始發意時種種財物布施諸佛或以華香
或以衣服或以楊枝布施而以發意如是
等種種布施是爲菩薩布施生般若波羅蜜
大智度論卷第十二

大智度論釋初品中尸羅波羅蜜
義第二十一卷第
十三
　　龍樹菩薩造
　　後秦龜茲國三藏鳩摩羅什
奉　　　　　　　　詔譯
經罪不罪不可得故應具足尸羅波羅蜜
論尸羅秦言
性善好行善道不自放逸是名
尸羅或受戒行善或不受戒行善皆名尸羅
尸羅者略説身口律儀有八種不惱害不劫
盜不邪婬不妄語不兩舌不惡口不綺語不飮
酒及淨命是名戒相若不護放捨是名破
戒破此戒者墮三惡道中若下持戒生人
中中持戒生六欲天中上持戒又行四禪
四空定生色無色界清淨天中上持戒有三
種下清淨持戒得阿羅漢中清淨持戒得辟
支佛上清淨持戒得佛道不著不猗不破
不缺聖所讃愛如是名爲上清淨持戒若
慈愍衆生故爲度衆生故亦知戒實相
故心不猗著如此持戒將來令人至佛
道如是名爲得無上佛道戒若人求大善
利當堅持戒如惜重寶如護身命何以
故譬如大地一切萬物有形之類皆依地而
住戒亦如是戒爲一切善法住處復次譬如
無足欲行無翅欲飛無船欲渡是不可
得若無戒欲得好果亦復如是若人棄
捨此戒雖山居苦行食果服藥與禽獸
無異或有人但服水爲戒或服乳或服氣
或剃髮或長髮或頂上留少許髮或著袈
裟或著白衣或著草衣或木皮衣或冬入
水或夏火炙若自墜高巖若於恒河中洗
若日三浴再供養火種種祠祀種種呪願受
行苦行以無此戒空無所得若有人雖
處高堂大殿好衣美食而能行此戒者得
生好處及得道果若貴若賤若小若大能
行此淨戒皆得大利若破此戒無貴無賤
無大無小皆不得隨意生善處復次破戒
之人譬如清涼池而有毒蛇不中澡浴亦
如好華果樹而多逆刺若人雖在貴家生
身體端政廣學多聞而不樂持戒無慈愍
心亦復如是如偈説
　　　　貴而無智則爲衰　智而憍慢亦爲衰　　　　
　　　　持戒之人而毀戒　今世後世一切衰
人雖貧賤而能持戒勝於富貴而破戒者
華香木香不能遠聞持戒之香周遍十方
持戒之人具足安樂名聲遠聞天人敬愛現
世常得種種快樂若欲天上人中富貴長壽
取之不難持戒清淨所願皆得復次持戒
之人見破戒人刑獄考掠種種苦惱自知
永離此事以爲欣慶若持戒之人見善人
得譽名聞快樂心自念言如彼得譽我亦
有分持戒之人壽終之時刀風解身筋脈斷
絶自知持戒清淨心不怖畏如偈説
　　　　大惡病中　戒爲良藥　大恐怖中　　　　
　　　　戒爲守護　死闇冥中　戒爲明燈　　　　
　　　　於惡道中　戒爲橋梁　死海水中　　　　
　　　　戒爲大船
復次持戒之人常得今世人所敬養心樂不
悔衣食無乏死得生天後得佛道持
戒之人無事不得破戒之人一切皆失譬
如有人常供養天其人貧窮一心供養滿
十二歳求索富貴天愍此人自現其身而
問之曰汝求何等答言我求富貴欲令
心之所願一切皆得天與一器名曰徳瓶
而語之言所須之物從此瓶出其人得已
應意所欲無所不得得如意已具作好
舍象馬車乘七寶具足供給賓客事事
無乏客問之言汝先貧窮今日所由得
如此富答言我得天瓶瓶能出此種種
衆物故富如是客言出瓶見示并所出物
即爲出瓶瓶中引出種種衆物其人憍泆
立瓶上舞瓶即破壞一切衆物亦一時滅
持戒之人亦復如是種種妙樂無願不得
若人破戒憍泆自恣亦如彼人破瓶失物
復次持戒之人名稱之香今世後世周滿天
上及在人中復次持戒之人人所樂施不
惜財物不修世利而無所乏得生天上
十方佛前入三乘道而得解脱唯種種邪
見持戒後無所得復次若人雖不出家但
能修行戒法亦得生天若人持戒清淨行
禪智慧欲求度脱老病死苦此願必得持
戒之人雖無兵仗衆惡不加持戒之財
無能奪者持戒親親雖死不離持戒莊嚴
勝於七寶以是之故當護於戒如護身
命如愛寶物破戒之人受苦萬端如向貧
人破瓶失物以是之故應持淨戒復次
持戒之人觀破戒人罪應自勉勵一心持戒
云何名爲破戒人罪破戒之人人所不敬
其家如塚人所不到破戒之人失諸功徳
譬如枯樹人不愛樂破戒之人如霜蓮花
人不喜見破戒之人惡心可畏譬如羅刹
破戒之人人不歸向譬如渇人不向枯井
破戒之人心常疑悔譬如犯事之人常畏罪
至破戒之人如田被雹不可依仰破戒之
人譬如苦苽雖形似甘種而不可食破
戒之人如賊聚落不可依止破戒之人譬
如大病人不欲近破戒之人不得免苦譬
如惡道難可得過破戒之人不可共止譬
如惡賊難可親近破戒之人譬如大坑行
者避之破戒之人難可共住譬如毒蛇破
戒之人不可近觸譬如大火破戒之人譬
如破船不可乘渡破戒之人譬如吐食不
可更噉破戒之人在好衆中譬如惡馬在
善馬群破戒之人與善人異如驢在牛
群破戒之人在精進衆譬如儜兒在健人
中破戒之人雖似比丘譬如死屍在眠人
中破戒之人譬如僞珠在眞珠中破戒之人
譬如伊蘭在栴檀林破戒之人雖形似善
人内無善法雖復剃頭染衣次第捉籌名
爲比丘實非比丘破戒之人若著法衣則
是熱銅鐵鍱以纒其身若持鉢盂則是盛
洋銅器若所噉食則是呑燒鐵丸飮熱洋
銅若受人供養供給則是地獄獄鬼守之
若入精舍則是入大地獄若坐衆僧床榻
是爲坐熱鐵床上復次破戒之人常懷怖
懅如重病人常畏死至亦如五逆罪人心
常自念我爲佛賊藏覆避隈如賊畏人歳
月日過常不安隱破戒之人雖得供養利
樂是樂不淨譬如愚人供養莊嚴死屍智
者聞之惡不欲見如是種種無量破戒之
罪不可稱説行者應當一心持戒
大智度論釋初品中戒相義第二十二之一
問曰已知如是種種功徳果報云何名爲
戒相答曰惡止不更作若心生若口言若
從他受息身口惡是爲戒相云何名爲
惡若實是衆生知是衆生發心欲殺而奪
其命生身業有作色是名殺生罪其餘繋
閉鞭打等是助殺法復次殺他得殺罪非
自殺身心知衆生而殺是名殺罪不如
夜中見人謂爲杌樹而殺者故殺生得殺
罪非不故也快心殺生得殺罪非狂癡
命根斷是殺罪非作瘡身業是殺罪非但口
教勅口教是殺罪非但心生如是等名殺
罪不作是罪名爲戒若人受戒心生口
言我從今日不復殺生若身不動口不言
而獨心生自誓我從今日不復殺生是名
不殺生戒有人言是不殺生戒或善或無記
問曰如阿毘曇中説一切戒律儀皆善今何
以言無記答曰如迦栴延子阿毘曇中言一
切善如餘阿毘曇中言不殺戒或善或無記
何以故若不殺戒常善者持此戒人應如
得道人常不墮惡道以是故或時應無記
無記無果報故不生天上人中問曰不
以戒無記故墮地獄更有惡心生故墮地
獄答曰不殺生得無量善法作無作福常日
夜生故若作少罪有限有量何以故隨有
量而不隨無量以是故知不殺戒中或有
無記復次有人不從師受戒而但心生自
誓我從今日不復殺生如是不殺或時無
記問曰是不殺戒何界繋答曰如迦栴延
子阿毘曇中言一切受戒律儀皆欲界繋餘
阿毘曇中言或欲界繋或不繋以實言之應
有三種或欲界繋或色界繋或無漏殺生法
雖欲界不殺戒應隨殺在欲界但色界不
殺無漏不殺遠遮故是眞不殺戒復次有人
不受戒而從生已來不好殺生或善或無
記是名無記是不殺生法非心非心數法
亦非心相應或共心生或不共心生迦栴
延子阿毘曇中言不殺生是身口業或作色
或無作色或時隨心行或不隨心行丹注云
隨心行
定共戒不隨
心意五戒非先世業報二種修應修二種證
應證丹注云身
證慧證思惟斷一切欲界最後得見
斷時斷凡夫聖人所得是色法或可見或不
可見法或有對法或無對法有報法有果法
有漏法有爲法有上法丹注云非
極故有上非相應因
如是等分別是名不殺戒問曰八直道中戒
亦不殺生何以獨言不殺生戒有報有漏答
曰此中但説受戒律儀法不説無漏戒
律儀復次餘阿毘曇中言不殺法常不逐心
行非身口業不隨心業行或有報或無報
非心相應法或有漏或無漏是爲異法餘
者皆同復有言諸佛賢聖不戲論諸法
丹注云種種異
説名爲戲也現前衆生各各惜命是故佛言
莫奪他命奪他命世世受諸苦痛衆生有
無後當説問曰人能以力勝人并國殺怨
或田獵皮肉所濟處大令不殺生得何等
利答曰得無所畏安樂無怖我以無害
於彼故彼亦無害於我以是故無怖無
畏好殺之人雖復位極人王亦不自安如
持戒之人單行獨遊無所畏難復次好殺
之人有命之屬皆不喜見若不好殺一切
衆生皆樂依附復次持戒之人命欲終時其
心安樂無疑無悔若生天上若在人中常
得長壽是爲得道因縁乃至得佛住壽無
量復次殺生之人今世後世受種種身心苦
痛不殺之人無此衆難是爲大利復次行
者思惟我自惜命愛身彼亦如是與我何
異以是之故不應殺生復次若人殺生者
爲善人所訶怨家所嫉負他命故常有
怖畏爲彼所憎死時心悔當墮地獄若畜
生中若出爲人常當短命復次假令後世
無罪不爲善人所訶怨家所嫉尚不應
故奪他命何以故善相之人所不應行何
況兩世有罪弊惡果報復次殺爲罪中之
重何以故人有死急不惜重寶但以活命
爲先譬如賈客入海採寶垂出大海其
船卒壞珍寶失盡而自喜慶擧手而言幾失
大寶衆人怪言汝失財物裸形得脱云何
喜言幾失大寶答言一切寶中人命第一人
爲命故求財不爲財故求命以是故佛
説十不善道中殺罪最在初五戒中亦最在
初若人種種修諸福徳而無不殺生戒則
無所益何以故雖在富貴處生勢力豪強
而無壽命誰受此樂以是故知諸餘罪中
殺罪最重諸功徳中不殺第一世間中惜命
爲第一何以知之一切世人甘受刑罰刑
殘考掠以護壽命復次若有人受戒心生
從今日不殺一切衆生是於無量衆生中
已以所愛重物施與所得功徳亦復無量
如佛説有五大施何等五一者不殺生是爲
最大施不盜不邪婬不妄語不飮酒亦復如
是復次行慈三昧其福無量水火不害刀
兵不傷一切惡毒所不能中以五大施
故所得如是復次三世十方中尊佛爲第
一如佛語難提迦優婆塞殺生有十罪何
等爲十一者心常懷毒世世不絶二者衆
生憎惡眼不喜見三者常懷惡念思惟惡
事四者衆生畏之如見蛇虎五者睡時心
怖覺亦不安六者常有惡夢七者命終之時
狂怖惡死八者種短命業因縁九者身壞命
終墮泥梨中十者若出爲人常當短命復
次行者心念一切有命乃至昆虫皆自惜身
云何以衣服飮食自爲身故而殺衆生復
次行者當學大人法一切大人中佛爲最
大何以故一切智慧成就十力具足能度衆
生常行慈愍持不殺戒自致得佛亦教弟
子行此慈愍行者欲學大人行故亦當不
殺問曰不侵我者殺心可息若爲侵害強
奪逼迫是當云何答曰應當量其輕重若
人殺己先自思惟全戒利重全身爲重
破戒爲失喪身爲失如是思惟已知持戒
爲重全身爲輕若苟免全身身何所得
是身名爲老病死藪必當壞敗若爲持戒
失身其利甚重又復思惟我前後失身世世
無數或作惡賊禽獸之身但爲財利諸不善
事今乃得爲持淨戒故不惜此身捨命
持戒勝於毀禁全身百千萬倍不可
爲喩如是定心應當捨身以護淨戒如
一須陀洹人生屠殺家年向成人應當修
其家業而不肯殺生父母與刀并一口羊
閉著屋中而語之言若不殺羊不令汝出
得見日月生活飮食兒自思惟言我若殺
此一羊便當終爲此業豈以身故爲此大罪
便以刀自殺父母開戸見羊在一面立兒
已命絶當自殺時即生天上若如此者是
爲不惜壽命全護淨戒如是等義是名
不殺生戒不與取者知他物生盜心取物
去離本處物屬我是名盜若不作是名不
盜其餘方便計挍乃至手捉未離地者
名助盜法財物有二種有屬他有不屬
他取屬他物是爲盜罪屬他物亦有二
種一者聚落中二者空地此二處物盜心取
得盜罪若物在空地當撿挍知是物近誰
國是物應當有屬不應取如毘尼中説
種種不盜是名不盜相問曰不盜有何等
利答曰人命有二種一者内二者外若奪
財物是爲奪外命何以故命依飮食衣被
等故活若劫若奪是名奪外命如偈説
　　　　一切諸衆生　衣食以自活　　　　
　　　　若奪若劫取　是名劫奪命
以是事故有智之人不應劫奪復次當自
思惟劫奪得物以自供養雖身充足會亦
當死死入地獄家室親屬雖共受樂獨自
受罪亦不能救已得此觀應當不盜復
次是不與取有二種一者偸二者劫此二共
名不與取於不與取中盜爲最重何以故
一切人以財自活而或穿踰盜取是最不
淨何以故無力勝人畏死盜取故劫奪之
中盜爲罪重如偈説
　　　　飢餓身羸痩　受罪大苦劇　　　　
　　　　他物不可觸　譬如大火聚　　　　
　　　　若盜取他物　其主泣懊惱　　　　
　　　　假使天王等　猶亦以爲苦
殺生人罪雖重然於所殺者是賊偸盜人
於一切有物人中賊若犯餘戒於異國中
有不以爲罪者若偸盜人一切諸國無不
治罪問曰劫奪之人今世有人讃美其健
於此劫奪何以不作答曰不與而盜是
不善相劫盜之中雖有差降倶爲不善譬
如美食雜毒惡食雜毒美惡雖殊雜毒不
異亦如明闇蹈火晝夜雖異燒足一也今
世愚人不識罪福二世果報無仁慈心見
人能以力相侵強奪他財讃以爲強諸佛
賢聖慈愍一切了達三世殃禍不朽所不
稱譽以是故知劫盜之罪倶爲不善善人行
者之所不爲如佛説不與取有十罪何等
爲十一者物主常瞋二者重疑丹注云重
罪人疑三
者非行時不籌量四者朋黨惡人遠離
賢善五者破善相六者得罪於官七者財
物沒入八者種貧窮業因縁九者死入地
獄十者若出爲人勤苦求財五家所共若王
若賊若火若水若不愛子用乃至藏埋亦失
邪婬者若女人爲父母兄弟姊妹夫主兒子
世間法王法守護若犯者是名邪婬若有雖
不守護以法爲守云何法守一切出家女
人在家受一日戒是名法守若以力若以
財若誑誘若自有妻受戒有娠乳兒非
道如是犯者名爲邪婬如是種種乃至以
華鬘與婬女爲要如是犯者名爲邪婬如
是種種不作名爲不邪婬問曰人守人瞋
法守破法應名邪婬人自有妻何以爲邪
答曰既聽受一日戒墮於法中本雖是婦
今不自在過受戒時則非法守有娠婦
人以其身重厭本所習又爲傷娠乳兒
時婬其母乳則竭又以心著婬欲不復護
兒非道之處則非女根女心不樂強以非
理故名邪婬是事不作名爲不邪婬問曰
若夫主不知不見不惱他有何罪答曰以
其邪故既名爲邪是爲不正是故有罪復
次此有種種罪過夫妻之情異身同體奪他
所愛破其本心是名爲賊復有重罪惡名
醜聲爲人所憎少樂多畏或畏刑戮又畏
夫主傍人所知多懷妄語聖人所呵罪中之
罪丹注云婬罪邪婬
破戒故名罪中之罪復次婬劮之人當自思
惟我婦他妻同爲女人骨肉情態彼此無
異而我何爲横生惑心隨逐邪意邪婬之
人破失今世後世之樂好名善譽身心安樂今世
得也生天得道涅槃之利
後世
得也復次迴己易處以自制心若彼侵我妻
我則忿恚我若侵彼彼亦何異恕己自制
故應不作復次如佛所説邪婬之人後墮
劍樹地獄衆苦備受得出爲人家道不穆
常値婬婦邪僻殘賊邪婬爲患譬如蝮蛇
亦如大火不急避之禍害將及如佛所説
邪婬有十罪一者常爲所婬夫主欲危害
之二者夫婦不穆常共鬪諍三者諸不善法
日日増長於諸善法日日損減四者不守
護身妻子孤寡五者財産日耗六者有諸惡
事常爲人所疑七者親屬知識所不愛喜
八者種怨家業因縁九者身壞命終死入地
獄十者若出爲女人多人共夫若爲男子
婦不貞潔如是等種種因縁不作是名不
邪婬妄語者不淨心欲誑他覆隱實出異
語生口業是名妄語妄語之罪從言聲相
解生若不相解雖不實語無妄語罪是
妄語知言不知不知言知見言不見不
見言見聞言不聞不聞言聞是名妄語
若不作是名不妄語問曰妄語有何等罪
答曰妄語之人先自誑身然後誑人以實
爲虚以虚爲實虚實顛倒不受善法譬如
覆瓶水不得入妄語之人心無慚愧閉塞
天道涅槃之門觀知此罪是故不作復次
觀知實語其利甚廣實語之利自從己出甚
爲易得是爲一切出家人力如是功徳
居家出家人共有此利善人之相復次實語
之人其心端直其心端直易得免苦譬如
稠林曳木直者易出問曰若妄語有如是
罪人何以故妄語答曰有人愚癡少智遭
事苦厄妄語求脱不知事發今世得罪
不知後世有大罪報復有人雖知妄語罪
慳貪瞋恚愚癡多故而作妄語復有人雖
不貪恚而妄證人罪心謂實爾死墮地
獄如提婆達多弟子倶伽離常求舍利弗目
揵連過失是時二人夏安居竟遊行諸國
値天大雨到陶作家宿盛陶器舍此舍中
先有一女人在闇中宿二人不知此女人
其夜夢失不淨晨朝趣水澡洗是時倶伽
離偶行見之倶伽離能相知人交會情状而
不知夢與不夢是時倶伽離顧語弟子此
女人昨夜與人情通即問女人汝在何處
臥答言我在陶師屋中寄宿又問共誰答
言二比丘是時二人從屋中出倶伽離見
已又以相驗之意謂二人必爲不淨先懷
嫉妬既見此事遍諸城邑聚落告之次到
祇洹唱此惡聲於是中間梵天王來欲見
佛佛入靜室寂然三昧諸比丘衆亦各閉
房三昧皆不可覺即自思惟我故來見
佛佛入三昧且欲還去即復念言佛從定
起亦將不久於是小住到倶伽離房前扣
其戸而言倶伽離倶伽離舍利弗目揵連心
淨柔軟汝莫謗之而長夜受苦倶伽離問
言汝是何人答言我是梵天王問言佛説
汝得阿那含道汝何以故來梵王心念而説
偈言
　　　　無量法欲量　不應以相取　　　　
　　　　無量法欲量　是野人覆沒
説此偈已到佛所具説其事佛言善哉
善哉快説此偈爾時世尊復説此偈
　　　　無量法欲量　不應以相取　　　　
　　　　無量法欲量　是野人覆沒
梵天王聽佛説已忽然不現即還天上爾
時倶迦離到佛所頭面禮佛足却住一面
佛告倶伽離舍利弗目揵連心淨柔軟汝莫
謗之而長夜受苦倶伽離白佛言我於佛
語不敢不信但自目見了了定知二人實
行不淨佛如是三呵倶伽離亦三不受即
從坐起而去還其房中擧身生瘡始如芥
子漸大如豆如棗如奈轉大如苽翕然
爛壞如大火燒叫喚嗥哭其夜即死入大
蓮華地獄有一梵天夜來白佛倶伽離
已死復有一梵天言墮大蓮華地獄其夜
過已佛命僧集而告之言汝等欲知倶伽
離所墮地獄壽命長短不諸比丘言願樂欲
聞佛言有六十斛胡麻有人過百歳取
一胡麻如是至盡阿浮陀地獄中壽故未
盡二十阿浮陀地獄中壽爲一尼羅浮陀地
獄中壽如二十尼羅浮陀地獄中壽爲一
阿羅邏地獄中壽二十阿羅邏地獄中壽
爲一阿婆婆地獄中壽二十阿婆婆地獄
中壽爲一休休地獄中壽二十休休地獄中
壽爲一漚波羅地獄中壽二十漚波羅地獄
中壽爲一分陀梨迦地獄中壽二十分陀梨
迦地獄中壽爲一摩呵波頭摩地獄中壽倶
伽離墮是摩呵波頭摩地獄中出其大舌
以百釘釘之五百具犁耕之爾時世尊
説此偈言
　　　　夫士之生　斧在口中　所以斬身　　　　
　　　　由其惡言　應呵而讃　應讃而呵　　　　
　　　　口集諸惡　終不見樂　　　　
　　　　心口業生惡　墮尼羅浮獄　　　　
　　　　具滿百千世　受諸毒苦痛　　　　
　　　　若生阿浮陀　具滿三十六　　　　
　　　　別更有五世　皆受諸苦毒　　　　
　　　　心依邪見　破賢聖語　如竹生實　　　　
　　　　自毀其形
如是等心生疑謗遂至決定亦是妄語妄語
人乃至佛語而不信受受罪如是以是故
不應妄語復次如佛子羅睺羅其年幼稚
未知愼口人來問之世尊在不詭言不在
若不在時人問羅睺羅世尊在不詭言佛
在有人語佛佛語羅睺羅澡槃取水與吾
洗足洗足已語羅睺羅覆此澡槃如勅
即覆佛言以水注之注已問言水入中不
答言不入佛告羅睺羅無慚愧人妄語覆
心道法不入亦復如是如佛説妄語有十
罪何等爲十一者口氣臭二者善神遠之
非人得便三者雖有實語人不信受四者
智人語議常不參豫五者常被誹謗醜惡
之聲周聞天下六者人所不敬雖有教勅
人不承用七者常多憂愁八者種誹謗業
因縁九者身壞命終當墮地獄十者若出
爲人常被誹謗如是種種不作是爲不妄
語名口善律儀不飮酒者酒有三種一者
穀酒二者果酒三者藥草酒果酒者蒱桃
阿梨咤樹果如是等種種名爲果酒藥草酒
者種種藥草合和米麹甘蔗汁中能變成
酒同蹄畜乳酒一切乳熱者可中作酒略
説若乾若濕若清若濁如是等能令人心動
放逸是名爲酒一切不應飮是名不飮酒
問曰酒能破冷益身令心歡喜何以不
飮答曰益身甚少所損甚多是故不應
飮譬如美飮其中雜毒是何等毒如佛語
難提迦優婆塞酒有三十五失何等三十五
一者現世財物虚竭何以故人飮酒醉心
無節限用費無度故二者衆病之門三者
鬪諍之本四者裸露無恥五者醜名惡聲人
所不敬六者覆沒智慧七者應所得物而
不得已所得物而散失八者伏匿之事盡向
人説九者種種事業廢不成辦十者醉爲
愁本何以故醉中多失醒已慚愧憂愁十
一者身力轉少十二者身色壞十三者不知
敬父十四者不知敬母十五者不敬沙
門十六者不敬婆羅門十七者不敬伯叔
及尊長何以故醉悶怳愡無所別故十八
者不尊敬佛十九者不敬法二十者不敬
僧二十一者朋黨惡人二十二者疏遠賢
善二十三者作破戒人二十四者無慚無愧
二十五者不守六情二十六者縱色放逸
二十七者人所憎惡不喜見之二十八者
貴重親屬及諸知識所共擯棄二十九者行
不善法三十者棄捨善法三十一者明人智
士所不信用何以故酒放逸故三十二者
遠離涅槃三十三者種狂癡因縁三十四者
身壞命終墮惡道泥梨中三十五者若得爲
人所生之處常當狂騃如是等種種過失
是故不飮如偈説
　　　　酒失覺知相　身色濁而惡　　　　
　　　　智心動而亂　慚愧已被劫　　　　
　　　　失念増瞋心　失歡毀宗族　　　　
　　　　如是雖名飮　實爲飮死毒　　　　
　　　　不應瞋而瞋　不應笑而笑　　　　
　　　　不應哭而哭　不應打而打　　　　
　　　　不應語而語　與狂人無異　　　　
　　　　奪諸善功徳　知愧者不飮
如是四罪不作是身善律儀妄語不作是
口善律儀名爲優婆塞五戒律儀問曰若八
種律儀及淨命是名爲戒何以故優婆塞
於口律儀中無三律儀及淨命答曰白衣
居家受世間樂兼修福徳不能盡行戒
法是故佛令持五戒復次四種口業中妄語
最重復次妄語心生故作餘者或故作或不
故作復次但説妄語已攝三事復次諸善
法中實爲最大若説實語四種正語皆已攝
得復次白衣處世當官理務家業作使是
故難持不惡口法妄語故作事重故不應
作是五戒有五種受名五種優婆塞一者
一分行優婆塞二者少分行優婆塞三者多
分行優婆塞四者滿行優婆塞五者斷婬優
婆塞一分行者於五戒中受一戒不能
受持四戒少分行者若受二戒若受三戒
多分行者受四戒滿行者盡持五戒斷婬
者受五戒已師前更作自誓言我於自
婦不復行婬是名五戒如佛偈説
　　　　不殺亦不盜　亦不有邪婬　　　　
　　　　實語不飮酒　正命以淨心　　　　
　　　　若能行此者　二世憂畏除　　　　
　　　　戒福恒隨身　常與天人倶　　　　
　　　　世間六時華　榮曜色相發　　　　
　　　　以此一歳華　天上一日具　　　　
　　　　天樹自然生　花鬘及瓔珞　　　　
　　　　丹葩如燈照　衆色相間錯　　　　
　　　　天衣無央數　其色若干種　　　　
　　　　鮮白映天日　輕密無間壟　　　　
　　　　金色映繍文　斐亹如雲氣　　　　
　　　　如是上妙服　悉從天樹出　　　　
　　　　明珠天耳璫　寶磲曜手足　　　　
　　　　隨心所好愛　亦從天樹出　　　　
　　　　金華琉璃莖　金剛爲華鬚　　　　
　　　　柔軟香芬熏　悉從寶池出　　　　
　　　　琴瑟箏箜篌　七寶爲挍飾　　　　
　　　　器妙故音清　皆亦從樹出　　　　
　　　　波質妬樹　天上樹中王　　　　
　　　　在彼歡喜園　一切無有比　　　　
　　　　持戒爲耕田　天樹從中出　　　　
　　　　天廚甘露味　飮食除飢渇　　　　
　　　　天女無監礙　亦無妊身難　　　　
　　　　嬉怡縱逸樂　食無便利患　　　　
　　　　持戒常攝心　得生自恣地　　　　
　　　　無事亦無難　常得肆樂志　　　　
　　　　諸天得自在　憂苦不復生　　　　
　　　　所欲應念至　身光照幽冥　　　　
　　　　如是種種樂　皆由施與戒　　　　
　　　　若欲得此報　當勤自勉勵
問曰今説尸羅波羅蜜當以成佛何以故
乃讃天福答曰佛言三事必得報果不虚
布施得大富持戒生好處修定得解脱若
單行尸羅得生好處若修定智慧慈悲和
合得三乘道今但讃持戒現世功徳名聞安
樂後世得報如偈所讃譬如小兒蜜塗苦
藥然後能服今先讃戒福然後人能持戒
能持戒已立大誓願得至佛道是爲尸
羅生尸羅波羅蜜又以一切人皆著樂世間
之樂天上爲最若聞天上種種快樂便能受
行尸羅後聞天上無常厭患心生能求解
脱更聞佛無量功徳若慈悲心生依尸羅
波羅蜜得至佛道以是故雖説尸羅報無
咎問曰白衣居家唯此五戒更有餘法耶
答曰有一日戒六齋日持功徳無量若十二
月一日至十五日受持此戒其福甚多問
曰云何受一日戒答曰受一日戒法長跪
合掌應如是言我某甲今一日一夜歸依
佛歸依法歸依僧如是二如是三歸依我
某甲歸依佛竟歸依法竟歸依僧竟如
是二如是三歸依竟我某甲若身業不善若
口業不善若意業不善貪欲瞋恚愚癡故若
今世若過世有如是罪今日誠心懺悔身
清淨口清淨心清淨受行八戒是則布薩
秦言共住如諸佛盡壽不殺生我某甲
一日一夜不殺生亦如是如諸佛盡壽不
盜我某甲一日一夜不盜亦如是如諸
佛盡壽不婬我某甲一日一夜不婬亦如
是如諸佛盡壽不妄語我某甲一日一夜
不妄語亦如是如諸佛盡壽不飮酒我
某甲一日一夜不飮酒亦如是如諸佛盡
壽不坐高大床上我某甲一日一夜不坐
高大床上亦如是如諸佛盡壽不著花瓔
珞不香塗身不著香熏衣我某甲一日一
夜不著花瓔珞不香塗身不著香熏衣亦
如是如諸佛盡壽不自歌舞作樂亦不
往觀聽我某甲一日一夜不自歌舞作樂
不往觀聽亦如是已受八戒如諸佛盡
壽不過中食我某甲一日一夜不過中食
亦如是我某甲受行八戒隨學諸佛法名
爲布薩願持是布薩福報願生生不墮
三惡八難我亦不求轉輪聖王梵釋天王世
界之樂願諸煩惱盡逮得薩婆若成就佛
道問曰云何受五戒答曰受五戒法長跪
合掌言我某甲歸依佛歸依法歸依僧
如是二如是三我某甲歸依佛竟歸依
法竟歸依僧竟如是二如是三我是釋迦
牟尼佛優婆塞證知我我某甲從今日盡
壽歸依戒師應言汝優婆塞聽是多陀阿
伽度阿羅呵三藐三佛陀知人見人爲優婆
塞説五戒如是是汝盡壽持何等五盡
壽不殺生是優婆塞戒是中盡壽不應故
殺生是事若能當言諾盡壽不盜是優婆
塞戒是中盡壽不應盜是事若能當言諾
盡壽不邪婬是優婆塞戒是中盡壽不應
邪婬是事若能當言諾盡壽不妄語是優
婆塞戒是中盡壽不應妄語是事若能當
言諾盡壽不飮酒是優婆塞戒是中盡壽
不應飮酒是事若能當言諾是優婆塞五
戒盡壽受持當供養三寶佛寶法寶比丘
僧寶勤修福業以來佛道問曰何以故六
齋日受八戒修福徳答曰是日惡鬼逐人
欲奪人命疾病凶衰令人不吉是故劫初
聖人教人持齋修善作福以避凶衰是時
齋法不受八戒直以一日不食爲齋後佛
出世教語之言汝當一日一夜如諸佛持
八戒過中不食是功徳將人至涅槃如四
天王經中佛説月六齋日使者太子及四天
王自下觀察衆生布施持戒孝順父母少者
便上忉利以啓帝釋帝釋諸天心皆不悦
言阿修羅種多諸天種少若布施持戒孝順
父母多者諸天帝釋心皆歡喜説言増益
天衆減損阿修羅是時釋提婆那民見諸
天歡喜説此偈言
　　　　六日神足月　受持清淨戒　　　　
　　　　是人壽終後　功徳必如我
佛告諸比丘釋提桓因不應説如是偈所
以者何釋提桓因三衰三毒未除云何妄
言持一日戒功徳福報必得如我若受持
此戒心應如佛是則實説諸大尊天歡喜
因縁故得福増多復次此六齋日惡鬼害
人惱亂一切若所在丘聚郡縣國邑有持
齋受戒行善人者以此因縁惡鬼遠去住
處安隱以是故六日持齋受戒得福増多
問曰何以故諸惡鬼神輩以此六日惱害
於人答曰天地本起經説劫初成時有異梵
天王子諸鬼神父修梵志苦行滿天上十
二歳於此六日割肉出血以著火中以是
故諸惡鬼神於此六日輒有勢力問曰諸
鬼神父何以於此六日割身肉血以著火
中答曰諸神中摩醯首羅神最大第一諸神
皆有日分摩醯首羅一月有四日分八日
二十三日十四日二十九日餘神一月有二
日分月一日十六日月二日十七日其十五
日三十日屬一切神摩醯首羅爲諸神主又
得日多故數其四日爲齋二日是一切諸
神日亦數以爲齋是故諸鬼神於此六日
輒有力勢
復次諸鬼神父於此六日割肉出血以著
火中過十二歳已天王來下語其子言汝
求何願答言我求有子天王言仙人供養
法以燒香甘果諸清淨事汝云何以肉血
著火中如罪惡法汝破善法樂爲惡事
令汝生惡子噉肉飮血當説是時火中
有八大鬼出身黒如墨髮黄眼赤有大光
明一切鬼神皆從此八鬼生以是故於此
六日割身肉血以著火中而得勢力如佛
法中日無好惡隨世惡日因縁故教持齋
受八戒問曰五戒一日戒何者爲勝答曰
有因縁故二戒倶等但五戒終身持八戒一
日持又五戒常持時多而戒少一日戒時少
而戒多復次若無大心雖復終身持戒不
如有大心人一日持戒也譬如軟夫爲將
雖復將兵終身智勇不足卒無功名若
如英雄奮發禍亂立定一日之勳功蓋天下
是二種戒名居家優婆塞法居家持戒凡有
四種有下中上有上上下人持戒爲今世
樂故或爲怖畏稱譽名聞故或爲家法曲
隨他意故或避苦役求離危難故如
是種種是下人持戒中人持戒爲人中富貴
歡娯適意或期後世福樂剋己自勉爲
苦日少所得甚多如是思惟堅固持戒譬
如商人遠出深入得利必多持戒之福令人
受後世福樂亦復如是上人持戒爲涅槃
故知諸法一切無常故欲求離苦常樂無
爲故復次持戒之人其心不悔心不悔故
得喜樂得喜樂故得一心得一心故得
實智得實智故得厭心得厭心故得離
欲得離欲故得解脱得解脱故得涅槃
如是持戒爲諸善法根本復次持戒爲八正
道初門入道初門必至涅槃
　　大智度論釋初品中讃尸羅波羅蜜義
第二十三
問曰如八正道正語正業在中正見正行在
初今何以言戒爲八正道初門答曰以數
言之大者爲始正見最大是故在初復次
行道故以見爲先諸法次第故戒在前譬
如作屋棟梁雖大以地爲先上上人持戒
憐愍衆生爲佛道故以知諸法求實相
故不畏惡道不求樂故如是種種是上
上人持戒是四總名優婆塞戒出家戒亦有
四種一者沙彌沙彌尼戒二者式叉摩那戒
三者比丘尼戒四者比丘僧戒問曰若居家
戒得生天上得菩薩道亦得至涅槃復何
用出家戒答曰雖倶得度然有難易居家
生業種種事務若欲專心道法家業則廢
若欲專修家業道事則廢不取不捨乃應
行法是名爲難若出家離俗絶諸紛亂一
向專心行道爲易
復次居家憒鬧多事多務結使之根衆惡之
府是爲甚難若出家者譬如有人出在空
野無人之處而一其心無思無慮内想既
除外事亦去如偈説
　　　　閑坐林樹間　寂然滅衆惡　　　　
　　　　恬澹得一心　斯樂非天樂　　　　
　　　　人求富貴利　名衣好床褥　　　　
　　　　斯樂非安隱　求利無厭足　　　　
　　　　納衣行乞食　動止心常一　　　　
　　　　自以智慧眼　觀知諸法實　　　　
　　　　種種法門中　皆以等觀入　　　　
　　　　解慧心寂然　三界無能及
以是故知出家修戒行道爲易復次出家修
戒得無量善律儀一切具足滿以是故白
衣等應當出家受具足戒復次佛法中出
家法第一難修如閻浮呿提梵志問舍利
弗於佛法中何者最難舍利弗答曰出家
爲難又問出家有何等難答曰出家樂法
爲難既得樂法復何者爲難修諸善法難
以是故應出家復次若人出家時魔王驚
愁言此人諸結使欲薄必得涅槃墮僧寶
數中復次佛法中出家人雖破戒墮罪罪
畢得解脱如優鉢羅華比丘尼本生經中
説佛在世時此比丘尼得六神通阿羅漢入
貴人舍常讃出家法語諸貴人婦女言姊
妹可出家諸貴婦女言我等少壯容色盛美
持戒爲難或當破戒比丘尼言但出家破
戒便破問言破戒當墮地獄云何可破答
言墮地獄便墮諸貴婦女笑之言地獄受
罪云何可墮比丘尼言我自憶念本宿命
時作戲女著種種衣服而説舊語或時著
比丘尼衣以爲戲笑以是因縁故迦葉佛
時作比丘尼自恃貴姓端政心生憍慢而
破禁戒破戒罪故墮地獄受種種罪受罪
畢竟値釋迦牟尼佛出家得六神通阿羅漢
道以是故知出家受戒雖復破戒以戒因
縁故得阿羅漢道若但作惡無戒因縁不
得道也我乃昔時世世墮地獄地獄出爲
惡人惡人死還入地獄都無所得今以此
證知出家受戒雖復破戒以是因縁可得
道果復次如佛在祇洹有一醉婆羅門來
到佛所求作比丘佛勅阿難與剃頭著法
衣醉酒既醒驚怪己身忽爲比丘即便走
去諸比丘問佛何以聽此醉婆羅門作比
丘佛言此婆羅門無量劫中初無出家心今
因醉故暫發微心以是因縁故後當出家
得道如是種種因縁出家之利功徳無量以
是故白衣雖有五戒不如出家是出家律
儀有四種沙彌沙彌尼式叉摩那比丘尼比
丘云何沙彌沙彌尼出家受戒法白衣來欲
求出家應求二師一和上一阿闍梨和
上如父阿闍梨如母以棄本生父母當求
出家父母著袈裟剃除鬚髮應兩手捉
和上兩足何以捉足天竺法以捉足爲第
一恭敬供養阿闍梨應教十戒如受戒法
沙彌尼亦如是唯以比丘尼爲和上式叉
摩那受六法二歳問曰沙彌十戒便受具
足戒比丘尼法中何以有式叉摩那然後
得受具足戒答曰佛在世時有一長者婦
不覺懷妊出家受具足戒其後身大轉現
諸長者譏嫌比丘因此制有二歳學戒
受六法然後受具足戒問曰若爲譏嫌式
叉摩那豈不致譏答曰式叉摩那未受具
足戒譬如小兒亦如給使雖有罪穢人
不譏嫌是名式叉摩那受六法是式叉
摩那有二種一者十八歳童女受六法二
者夫家十歳得受六法若欲受具足戒
應二部僧中用五衣鉢盂比丘尼爲和
上及教師比丘爲戒師餘如受戒法略説
則五百戒廣説則八萬戒第三羯磨訖即
得無量律儀成就比丘尼比丘則有三衣
鉢盂三師十僧如受戒法略説二百五十
廣説則八萬第三羯磨訖即得無量律儀
法是總名爲戒是爲尸羅
大智度論卷第十三

大智度論釋初品中尸羅波羅蜜
義之餘卷第
十四
　　龍樹菩薩造
　　後秦龜茲國三藏鳩摩羅什
奉　　　　　　　　詔譯
問曰已知尸羅相云何爲尸羅波羅蜜答
曰有人言菩薩持戒寧自失身不毀小戒
是爲尸羅波羅蜜如上蘇陀蘇摩王經中
説不惜身命以全禁戒如菩薩本身曾
作大力毒龍若衆生在前身力弱者眼視便
死身力強者氣往而死是龍受一日戒出
家求靜入林樹間思惟坐久疲懈而睡龍法
睡時形状如蛇身有文章七寶雜色獵者
見之驚喜言曰以此希有難得之皮獻上
國王以爲服飾不亦宜乎便以杖按其
頭以刀剥其皮龍自念言我力如意傾覆
此國其如反掌此人小物豈能困我我今
以持戒故不計此身當從佛語於是自
忍眠目不視閉氣不息憐愍此人爲持
戒故一心受剥不生悔意既以失皮赤肉
在地時日大熱宛轉土中欲趣大水見諸
小蟲來食其身爲持戒故不復敢動自思
惟言今我此身以施諸蟲爲佛道故今以
肉施以充其身後成佛時當以法施以益
其心如是誓已身乾命絶即生第二忉利
天上爾時毒龍釋迦文佛是是時獵者提婆
達等六師是也諸小蟲輩釋迦文佛初轉法
輪八萬諸天得道者是菩薩護戒不惜身
命決定不悔其事如是是名尸羅波羅蜜
復次菩薩持戒爲佛道故作大要誓必度
衆生不求今世後世之樂不爲名聞虚譽
法故亦不自爲早求涅槃但爲衆生沒
在長流恩愛所欺愚惑所誤我當度之令
到彼岸一心持戒爲生善處生善處故
見善人見善人故生智慧生智慧故得
行六波羅蜜得行六波羅蜜故得佛道
如是持戒名爲尸羅波羅蜜復次菩薩持戒
心樂善清淨不爲畏惡道亦不爲生天但
求善淨以戒熏心令心樂善是爲尸羅
波羅蜜復次菩薩以大悲心持戒得至佛
道是名尸羅波羅蜜復次菩薩持戒能生
六波羅蜜是則名爲尸羅波羅蜜云何持戒
能生戒因五戒得沙彌戒因沙彌戒得
律儀戒因律儀戒得禪定戒因禪定戒
得無漏戒是爲戒生戒云何持戒能生於
檀檀有三種一者財施二者法施三者無畏
施持戒自撿不侵一切衆生財物是名財
施衆生見者慕其所行又爲説法令其開
悟又自思惟我當堅持淨戒與一切衆生
作供養福田令諸衆生得無量福如是種
種名爲法施一切衆生皆畏於死持戒不
害是則無畏施復次菩薩自念我當持戒
以此戒報爲諸衆生作轉輪聖王或作閻
浮提王若作天王令諸衆生滿足於財無
所乏短然後坐佛樹下降伏魔王破諸
魔軍成無上道爲諸衆生説清淨法令無
量衆生度老病死海是爲持戒因縁生檀波
羅蜜云何持戒生忍辱持戒之人心自念言
我今持戒爲持心故若持戒無忍當墮地
獄雖不破戒以無忍故不免惡道何可
縱忿不自制心但以心故入三惡趣是故
應當好自勉強懃修忍辱復次行者欲令
戒徳堅強當修忍辱所以者何忍爲大力
能牢固戒令不動搖復自思惟我今出家
形與俗別豈可縱心如世人法宜自勉勵
以忍調心以身口忍心亦得忍若心不忍
身口亦爾是故行者當令身口心忍絶諸忿
恨復次是戒略説則有八萬廣説則無量我
當云何能具持此無量戒法唯當忍辱衆
戒自得譬如有人得罪於王王以罪人載
之刀車六邊利刃間不容間奔逸馳走行
不擇路若能持身不爲刀傷是則殺而不
死持戒之人亦復如是戒爲利刀忍爲持
身若忍心不固戒亦傷人又復譬如老人
夜行無杖則蹶忍爲戒杖扶人至道福
樂因縁不能動搖如是種種名爲持戒生
羼提波羅蜜云何持戒而生精進持戒之人
除去放逸自力懃修習無上法捨世間樂
入於善道志求涅槃以度一切大心不懈
以求佛爲本是爲持戒能生精進復次持
戒之人疲厭世苦老病死患心生精進必
求自脱亦以度人譬如野干在林樹間
依隨師子及諸虎豹求其殘肉以自存活
有時空乏夜半踰城深入人舍求肉不得
屏處睡息不覺夜竟惶怖無計走則慮不
自免住則懼畏死痛便自定心詐死在地
衆人來見有一人言我須野干耳即便截
取野干自念截耳雖痛但令身在次有一
人言我須野干尾便復截去野干復念截
尾雖痛猶是小事次有一人言我須野
干牙野干心念取者轉多儻取我頭則無
活路即從地起奮其智力絶踊間關徑
得自濟行者之心求脱苦難亦復如是若
老至時猶故自寛不能慇懃決斷精進病亦
如是以有差期未能決計死欲至時自
知無冀便能自勉果敢慇懃大修精進從
死地中畢至涅槃復次持戒之法譬如人
射先得平地地平然後心安心安然後挽滿
挽滿然後陷深戒爲平地定意爲弓挽滿
爲精進箭爲智慧賊是無明若能如是展
力精進必至大道以度衆生復次持戒之
人能以精進自制五情不受五欲若心已
去能攝令還是爲持戒能護諸根護諸
根則生禪定生禪定則生智慧生智慧
得至佛道是爲持戒生毘梨耶波羅蜜云
何持戒生禪人有三業作諸善若身口業
善意業自然入善譬如曲草生於麻中不
扶自直持戒之力能羸諸結使云何能羸
若不持戒瞋恚事來殺心即生若欲事至婬
心即成若持戒者雖有微瞋不生殺心雖
有婬念婬事不成是爲持戒能令諸結使
羸諸結使羸禪定易得譬如老病失力死
事易得結使羸故禪定易得復次人心未
息常求逸樂行者持戒棄捨世福心不
放逸是故易得禪定復次持戒之人得生
人中次生六欲天上次至色界若破色
相生無色界持戒清淨斷諸結使得阿羅
漢道大心持戒愍念衆生是爲菩薩復次
戒爲撿麁禪爲攝細復次戒攝身口禪止
亂心如人上屋非梯不昇不得戒梯禪
亦不立復次破戒之人結使風強散亂其
心其心散亂則禪不可得持戒之人煩惱風
軟心不大散禪定易得如是等種種因縁
是爲持戒生禪波羅蜜云何持戒能生智
慧持戒之人觀此戒相從何而有知從衆
罪而生若無衆罪則亦無戒戒相如是
從因縁有何故生著譬如蓮華出自汚
泥色雖鮮好出處不淨以是悟心不令生
著是爲持戒生般若波羅蜜復次持戒之
人心自思惟若我以持戒貴而可取破戒
賤而可捨者若有此心不應般若以智
慧籌量心不著戒無取無捨是爲持戒生
般若波羅蜜復次不持戒人雖有利智以
營世務種種欲求生業之事慧根漸鈍譬
如利刀以割泥土遂成鈍器若出家持戒
不營世業常觀諸法實相無相先雖鈍根
以漸轉利如是等種種因縁名爲持戒生
般若波羅蜜如是名爲尸羅波羅蜜生六
波羅蜜復次菩薩持戒不以畏故亦非愚
癡非疑非惑亦不自爲涅槃故持戒但
爲一切衆生故爲得佛道故爲得一切
佛法故如是相名爲尸羅波羅蜜復次若
菩薩於罪不罪不可得故是時名爲尸羅
波羅蜜問曰若捨惡行善是爲持戒云何
言罪不罪不可得答曰非謂邪見麁心
言不可得也若深入諸法相行空三昧
慧眼觀故罪不可得罪無故不罪亦不可得
復次衆生不可得故殺罪亦不可得罪不可
得故戒亦不可得何以故以有殺罪故則
有戒若無殺罪則亦無戒問曰今衆生
現有云何言衆生不可得答曰肉眼所見是
爲非見若以慧眼觀則不得衆生如上檀
中説無施者無受者無財物此亦如是
復次若有衆生是五衆耶離五衆耶若是
五衆五衆有五衆生爲一如是者五可爲
一一可爲五譬如市易物直五匹以一
匹取之則不可得何以故一不得作五
故以是故知五衆不得作一衆生復次五
衆生滅無常相衆生法從先世來至後世
受罪福於三界若五衆是衆生譬如草木自
生自滅如是則無罪縛亦無解脱以是故
知非五衆是衆生若離五衆有衆生如先
説神常遍中已破復次離五衆則我見心不
生若離五衆有衆生是爲墮常若墮常
者是則無生無死何以故生名先無今有
死名已生便滅若衆生常者應遍滿五道
中先已常有云何今復來生若不有生則
無有死問曰定有衆生何以故言無五衆
因縁有衆生法譬如五指因縁拳法生答
曰此言非也若五衆因縁有衆生法者除
五衆則別有衆生法然不可得眼自見色
耳自聞聲鼻嗅香舌知味身知觸意知法
空無我法離此六事更無衆生諸外道輩
倒見故言眼能見色是爲衆生乃至意能
知法是爲衆生又能憶念能受苦樂是爲
衆生但作是見不知衆生實譬如一長老
大徳比丘人謂是阿羅漢多致供養其後
病死諸弟子懼失供養故夜盜出之於其
臥處安施被枕令如師在其状如臥人
來問疾師在何許諸弟子言汝不見床上
被枕耶愚者不審察之謂師病臥大送
供養而去如是非一復有智人來而問
之諸弟子亦如是答智人言我不問被枕
床褥我自求人發被求之竟無人可得除
六事相更無我人知者見者亦復如是復
次若衆生於五衆因縁有者五衆無常衆生
亦應無常何以故因果相似故若衆生無
常則不至後世復次若如汝言衆生從本
已來常有若爾者衆生應生五衆五衆不
應生衆生今五衆因縁生衆生名字無智
之人逐名求實以是故衆生實無若無衆
生亦無殺罪無殺罪故亦無持戒復次是
五衆深入觀之分別知空如夢所見如
鏡中像若殺夢中所見及鏡中像無有殺
罪殺五陰空相衆生亦復如是復次若人
不樂罪貪著無罪是人見破戒罪人則
輕慢見持戒善人則愛敬如是持戒則是
起罪因縁以是故言於罪不罪不可得故
應具足尸羅波羅蜜
　　大智度論釋初品中羼提波羅蜜義第
二十四
經心不動故應具足羼提波羅蜜論問曰
云何名羼提答曰羼提秦言忍辱忍辱有
二種生忍法忍菩薩行生忍得無量福徳
行法忍得無量智慧福徳智慧二事具足故
得如所願譬如人有目有足隨意能到菩
薩若遇惡口罵詈若刀杖所加思惟知罪
福業因縁諸法内外畢竟空無我無我所以
三法印印諸法故力雖能報不生惡心
不起惡口業爾時心數法生名爲忍得是
忍法故忍智牢固譬如畫彩得膠則堅著有
人言善心有二種有麁有細麁名忍辱細
名禪定未得禪定心樂能遮衆惡是名忍
辱心得禪定樂不爲衆惡是名禪定是忍
是心數法與心相應隨心行非業非業報
隨業行有人言二界繋有人言但欲界繋
或不繋色界無外惡可忍故亦有漏亦無漏
凡夫聖人倶得故障己心他心不善法故名
爲善善故或思惟斷或不斷如是等種種
阿毘曇廣分別問曰云何名生忍答曰有
二種衆生來向菩薩一者恭敬供養二者瞋
罵打害爾時菩薩其心能忍不愛敬養衆
生不瞋加惡衆生是名生忍問曰云何恭
敬供養名之爲忍答曰有二種結使一者
屬愛結使二者屬恚結使恭敬供養雖不生
恚令心愛著是名軟賊是故於此應當
自忍不著不愛云何能忍觀其無常是結使
生處如佛所説利養瘡深譬如斷皮至
肉斷肉至骨斷骨至髓人著利養則破
持戒皮斷禪定肉破智慧骨失微妙善心
髓如佛初遊迦毘羅婆國與千二百五十
比丘倶悉是梵志之身供養火故形容憔
悴絶食苦行故膚體痩黒淨飯王心念言
我子侍從雖復心淨清潔並無容貎我當
擇取累重多子孫者家出一人爲佛弟
子如是思惟已勅下國中簡擇諸釋貴
戚子弟應書之身皆令出家是時斛飯王
子提婆達多出家學道誦六萬法聚精進修
行滿十二年其後爲供養利故來至佛所
求學神通佛告憍曇汝觀五陰無常可
以得道亦得神通而不爲説取通之法出
求舍利弗目揵連乃至五百阿羅漢皆不爲
説言汝當觀五陰無常可以得道可以得
通不得所求涕泣不樂到阿難所求學
神通是時阿難未得他心智敬其兄故
如佛所言以授提婆達多受學通法入
山不久便得五神通得五神通已自念誰
當與我作檀越者如王子阿闍世有大王
相欲與爲親厚到天上取天食還到鬱
旦羅越取自然粳米至閻浮林中取閻浮
果與王子阿闍世或時自變其身作象寶
馬寶以惑其心或作嬰孩坐其膝上王
子抱之嗚唼與唾時時自説己名令太子
知之種種變態以動其心王子意惑於奈
園中大立精舍四種供養并種種雜供無
物不備以給提婆達多日日率諸大臣自
爲送五百釜羹飯提婆達多大得供養而徒
衆尟少自念我有三十相減佛未幾直以
弟子未集若大衆圍繞與佛何異如是思
惟已生心破僧得五百弟子舍利弗目犍連
説法教化僧還和合爾時提婆達多便生惡
心推山壓佛金剛力士以金剛杵而遙擲
之碎石迸來傷佛足指華色比丘尼呵之
復以拳打尼尼即時眼出而死作三逆罪
與惡邪師富蘭那外道等爲親厚斷諸善
根心無愧悔復以惡毒著指爪中欲因
禮佛以中傷佛欲去未到王舍城中地
自然破裂火車來迎生入地獄提婆達多身
有三十相而不能忍伏其心爲供養利故
而作大罪生入地獄以是故言利養瘡
深破皮至髓應當除却愛供養人心是
爲菩薩忍心不愛著供養恭敬人復次供養
有三種一者先世因縁福徳故二者今世功
徳修戒禪定智慧故爲人敬養三者虚妄
欺惑内無實徳外如清白以誑時人而得
供養於此三種供養中心自思惟若先世因
縁懃修福徳今得供養是爲懃身作之而
自得耳何爲於此而生貢高譬如春種秋
穫自以力得何足自憍如是思惟已忍伏
其心不著不憍若今世故功徳而得供養當
自思惟我以智慧若知諸法實相若能斷
結以此功徳故是人供養於我無事如
是思惟已自伏其心不自憍高此實愛樂
功徳不愛我也譬如罽賓三藏比丘行阿
蘭若法至一王寺寺設大會守門人見其
衣服麁弊遮門不前如是數數以衣服弊
故毎不得前便作方便假借好衣而來門
家見之聽前不禁既至會坐得種種好食
先以與衣衆人問言何以爾也答言我比
數來毎不得入今以衣故得在此坐得種
種好食實是衣故得之故以與衣行者以
修行功徳持戒智慧故而得供養自念此爲
功徳非爲我也如是思惟能自伏心是名
爲忍若虚妄欺僞而得供養是爲自害不
可近也當自思惟若我以此虚妄而得供
養與惡賊劫盜得食無異是爲墮欺妄罪
如是於三種供養人中心不愛著亦不自
高是名生忍問曰人未得道衣食爲急
云何方便能得忍心不著不愛給施之人
答曰以智慧力觀無常相苦相無我相心
常厭患譬如罪人臨當受戮雖復美味
在前家至勸喩以憂死故雖飮食餚膳
不覺滋味行者亦爾常觀無常相苦相
雖得供養心亦不著又如獐鹿爲虎搏逐
追之不捨雖得好草美水飮食心無染
著行者亦爾常爲無常虎逐不捨須臾思
惟厭患雖得美味亦不染著是故行者
於供養人中心得自忍復次若有女人來
欲娯樂誑惑菩薩菩薩是時當自伏心忍
不令起如釋迦文尼佛在菩提樹下魔王
憂愁遣三玉女一名樂見二名悦彼三
名渇愛來現其身作種種姿態欲壞菩
薩菩薩是時心不傾動目不暫視三女念
言人心不同好愛各異或有好少或愛中
年或好長好短好黒好白如是衆好各
有所愛是時三女各各化作五百美女一
一化女作無量變態從林中出譬如黒雲
電光暫現或揚眉頓睫嫈嫇細視作衆伎
樂種種姿媚來近菩薩欲以態身觸逼
菩薩爾時密迹金剛力士瞋目叱之此是何
人而汝妖媚敢來觸嬈爾時密迹説偈呵之
　　　　汝不知天命　失好而黄髯　　　　
　　　　大海水清美　今日盡苦鹹　　　　
　　　　汝不知日減　婆藪諸天墮　　　　
　　　　火本爲天口　而今一切噉
汝不知此事敢輕此聖人是時衆女逡巡
小退語菩薩言今此衆女端嚴無比可自
娯意端坐何爲菩薩言汝等不淨臭穢可
惡去勿妄談菩薩是時即説偈言
　　　　是身爲穢藪　不淨物腐積　　　　
　　　　是實爲行厠　何足以樂意
女聞此偈自念此人不知我等清淨天身
而説此偈即自變身還復本形光曜𦸸爍
照林樹間作天伎樂語菩薩言我身如是
有何可呵菩薩答言時至自知問曰此言
何謂以偈答言
　　　　諸天園林中　七寶蓮華池　　　　
　　　　天人相娯樂　失時汝自知　　　　
　　　　是時見無常　天人樂皆苦　　　　
　　　　汝當厭欲樂　愛樂正眞道
女聞偈已心念此人大智無量天樂清淨猶
知其惡不可當也即時滅去菩薩如是觀
婬欲樂能自制心忍不傾動復次菩薩觀
欲種種不淨於諸衰中女衰最重刀火雷
電霹靂怨家毒蛇之屬猶可暫近女人慳妬
瞋諂妖穢鬪諍貪嫉不可親近何以故女子
小人心淺智薄唯欲是視不觀富貴智徳
名聞專行欲惡破人善根桎梏枷鎖閉繋
囹圄雖曰難解是猶易開女鎖繋人染
固根深無智沒之難可得脱衆病之中女
病最重如佛偈言
　　　　寧以赤鐵　宛轉眼中　不以散心　　　　
　　　　邪視女色　含笑作姿　憍慢羞恥　　　　
　　　　迴面攝眼　美言妬瞋　行歩妖穢　　　　
　　　　以惑於人　婬羅彌網　人皆沒身　　　　
　　　　坐臥行立　迴眄巧媚　薄智愚人　　　　
　　　　爲之心醉　執劍向敵　是猶可勝　　　　
　　　　女賊害人　是不可禁　蚖蛇含毒　　　　
　　　　猶可手捉　女情惑人　是不可觸　　　　
　　　　有智之人　所應不視　若欲觀之　　　　
　　　　當如母姊　諦視觀之　不淨填積　　　　
　　　　婬火不除　爲之燒滅
復次女人相者若得敬待則令夫心高若
敬待情捨則令夫心怖女人如是恒以煩
惱憂怖與人云何可近親好乖離女人之
罪巧察人要女人之智大火燒人是猶可
近清風無形是亦可捉蚖蛇含毒猶亦可
觸女人之心不可得實何以故女人之
相不觀富貴端政名聞智徳族姓技藝辯
言親厚愛重都不在心唯欲是視譬如蛟
龍不擇好醜唯欲殺人又復女人不瞻
視憂苦憔悴給養敬待憍奢叵制復次若在
善人之中則自畜心高無智人中視之如
怨富貴人中追之敬愛貧賤人中視之如
狗常隨欲心不隨功徳如説國王有女
名曰拘牟頭有捕魚師名述婆伽隨道
而行遙見王女在高樓上窓中見面想像
染著心不暫捨彌歴日月不能飮食母問
其故以情答母我見王女心不能忘母
諭兒言汝是小人王女尊貴不可得也兒
言我心願樂不能暫忘若不如意不能活
也母爲子故入王宮中常送肥魚美肉以
遺王女而不取價王女怪而問之欲求何
願母白王女願却左右當以情告我唯
有一子敬慕王女情結成病命不云遠願
垂愍念賜其生命王女言汝去月十五日
於某甲天祠中住天像後母還語子汝願
已得告之如上沐浴新衣在天像後住王
女至時白其父王我有不吉須至天祠以
求吉福王言大善即嚴車五百乘出至天
祠既到勅諸從者齊門而止獨入天祠天
神思惟此不應爾王爲世主不可令此
小人毀辱王女即厭此人令睡不覺王女
既入見其睡重推之不悟即以瓔珞直十
萬兩金遺之而去去後此人得覺見有瓔
珞又問衆人知王女來情願不遂憂恨懊
惱婬火内發自燒而死以是證故知女人
之心不擇貴賤唯欲是從復次昔有國王
女逐旃陀羅共爲不淨又有仙人女隨逐
師子如是等種種女人之心無所選擇以
是種種因縁於女人中除去情欲忍不愛
著云何瞋惱人中而得忍辱當自思惟一
切衆生有罪因縁更相侵害我今受惱亦本
行因縁雖非今世所作是我先世惡報我
今償之應當甘受何可逆也譬如負債債
主索之應當歡喜償債不可瞋也復次行
者常行慈心雖有惱亂逼身必能忍受譬
如羼提仙人在大林中修忍行慈時迦利
王將諸婇女入林遊戲飮食既訖王小睡
息諸婇女輩遊花林間見此仙人加敬禮
拜在一面立仙人爾時爲諸婇女讃説慈
忍其言美妙聽者無厭久而不去迦利王
覺不見婇女拔劍追蹤見在仙人前立
憍妬隆盛瞋目奮劍而問仙人汝作何物
仙人答言我今在此修忍行慈王言我今
試汝當以利劍截汝耳鼻斬汝手足若
不瞋者知汝修忍仙人言任意王即拔劍
截其耳鼻斬其手足而問之言汝心動不
答言我修慈忍心不動也王言汝一身在
此無有勢力雖口言不動誰當信者是
時仙人即作誓言若我實修慈忍血當爲
乳即時血變爲乳王大驚喜將諸婇女而
去是時林中龍神爲此仙人雷電霹靂王
被毒害沒不還宮以是故言於惱亂中
能行忍辱復次菩薩修行悲心一切衆生
常有衆苦處胎迫隘受諸苦痛生時迫迮
骨肉如破冷風觸身甚於劍戟是故佛言
一切苦中生苦最重如是老病死苦種種困
厄云何行人復加其苦是爲瘡中復加刀
破復次菩薩自念我不應如諸餘人常隨
生死水流我當逆流以求盡源入泥洹道
一切凡人侵至則瞋益至則喜怖處則畏我
爲菩薩不可如彼雖未斷結當自抑制
修行忍辱惱害不瞋敬養不喜衆苦艱難
不應怖畏當爲衆生興大悲心復次菩
薩若見衆生來爲惱亂當自念言是爲我
之親厚亦是我師益加親愛敬心待之何
以故彼若不加衆惱惱我則我不成忍
辱以是故言是我親厚亦是我師復次菩
薩心知如佛所説衆生無始世界無際往
來五道輪轉無量我亦曾爲衆生父母兄
弟衆生亦皆曾爲我父母兄弟當來亦爾以
是推之不應惡心而懷瞋害復次思惟衆
生之中佛種甚多若我瞋意向之則爲瞋佛
若我瞋佛則爲已了如説鴿鳥當得作佛
今雖是鳥不可輕也復次諸煩惱中瞋爲
最重不善報中瞋報最大餘結無此重罪
如釋提婆那民問佛偈言
　　　　何物殺安隱　何物殺不悔　　　　
　　　　何物毒之根　呑滅一切善　　　　
　　　　何物殺而讃　何物殺無憂
佛答偈言
　　　　殺瞋心安隱　殺瞋心不悔　　　　
　　　　瞋爲毒之根　瞋滅一切善　　　　
　　　　殺瞋諸佛讃　殺瞋則無憂
菩薩思惟我今行悲欲令衆生得樂瞋爲
呑滅諸善毒害一切我當云何行此重罪
若有瞋恚自失樂利云何能令衆生得
樂復次諸佛菩薩以大悲爲本從悲而出
瞋爲滅悲之毒特不相宜若壞悲本何
名菩薩菩薩從何而出以是之故應修
忍辱若衆生加諸瞋惱當念其功徳今此
衆生雖有一罪更自別有諸妙功徳以其
功徳故不應瞋復次此人若罵若打是爲
治我譬如金師煉金垢隨火去眞金獨
在此亦如是若我有罪是從先世因縁今
當償之不應瞋也當修忍辱復次菩薩
慈念衆生猶如赤子閻浮提人多諸憂愁
少有歡日若來罵詈或加讒賊心得歡樂
此樂難得恣汝罵之何以故我本發心欲
令衆生得歡喜故復次世間衆生常爲衆
病所惱又爲死賊常隨伺之譬如怨家恒
伺人便云何善人而不慈愍復欲加苦苦
未及彼先自受害如是思惟不應瞋彼當
修忍辱復次當觀瞋恚其咎最深三毒之
中無重此者九十八使中此爲最堅諸心病
中第一難治瞋恚之人不知善不知非善
不觀罪福不知利害不自憶念當墮惡
道善言忘失不惜名稱不知他惱亦不
自計身心疲惱瞋覆慧眼專行惱他如一
五通仙人以瞋恚故雖修淨行殺害一國
如旃陀羅復次瞋恚之人譬如虎狼難可
共止又如惡瘡易發易壞瞋恚之人譬如
毒蛇人不喜見積瞋之人惡心漸大至不
可至殺父殺君惡意向佛如拘睒彌國比
丘以小因縁瞋心轉大分爲二部若欲斷
當終竟三月猶不可了佛來在衆擧相
輪手遮而告言
　　　　汝諸比丘　勿起鬪諍　惡心相續　　　　
　　　　苦報甚重　　　　
　　　　汝求涅槃　棄捨世利　在善法中　　　　
　　　　云何瞋諍　世人忿諍　是猶可恕　　　　
　　　　出家之人　何可諍鬪　出家心中　　　　
　　　　懷毒自害　如冷雲中　火出燒身
諸比丘白佛言佛爲法王願小默然是輩
侵我不可不答佛念是人不可度也於
衆僧中凌虚而去入林樹間寂然三昧瞋
罪如是乃至不受佛語以是之故應當除
瞋修行忍辱復次能修忍辱慈悲易得
得慈悲者則至佛道問曰忍辱法皆好而
有一事不可小人輕慢謂爲怖畏以是之
故不應皆忍答曰若以小人輕慢謂爲怖
畏而欲不忍不忍之罪甚於此也何以故
不忍之人賢聖善人之所輕賤忍辱之人爲
小人所慢二輕之中寧爲無智所慢不
爲賢聖所賤何以故無智之人輕所不
輕賢聖之人賤所可賤以是之故當修
忍辱復次忍辱之人雖不行布施禪定而
常得微妙功徳生天上人中後得佛道何
以故心柔軟故復次菩薩思惟若人今世惱
我毀辱奪利輕罵繋縛且當含忍若我不
忍當墮地獄鐵垣熱地受無量苦燒炙
燔煮不可具説以是故知小人無智雖輕
而貴不忍用威雖快而賤是故菩薩應當
忍辱復次菩薩思惟我初發心誓爲衆生
治其心病今此衆生爲瞋恚結使所病我
當治之云何而復以之自病應當忍辱譬
如藥師療治衆病若鬼狂病拔刀罵詈不
識好醜醫知鬼病但爲治之而不瞋恚
菩薩若爲衆生瞋惱罵詈知其爲瞋恚者
煩惱所病狂心所使方便治之無所嫌責
亦復如是復次菩薩育養一切愛之如子
若衆生瞋惱菩薩菩薩愍之不瞋不責譬
如慈父撫育子孫子孫幼稚未有所識或
時罵詈打擲不敬不畏其父愍其愚小愛
之愈至雖有過罪不瞋不恚菩薩忍辱
亦復如是復次菩薩思惟若衆生瞋惱加我
我當忍辱若我不忍今世心悔後入地獄
受苦無量若在畜生作毒龍惡蛇師子虎
狼若爲餓鬼火從口出譬如人被火燒燒
時痛輕後痛轉重復次菩薩思惟我爲菩薩
欲爲衆生益利若我不能忍辱不名菩
薩名爲惡人復次菩薩思惟世有二種一
者衆生數二者非衆生數我初發心誓爲一
切衆生若有非衆生數山石樹木風寒冷熱
水雨侵害但求䘘之初不瞋恚今此衆生
是我所爲加惡於我我當受之云何而瞋
復次菩薩知從久遠已來因縁和合假名爲
人無實人法誰可瞋者是中但有骨血皮
肉譬如累墼又如木人機關動作有去
有來知其如此不應有瞋若我瞋者是則
愚癡自受罪苦以是之故應修忍辱復次
菩薩思惟過去無量恒河沙等諸佛本行菩
薩道時皆先行生忍然後修行法忍我今
求學佛道當如諸佛法不應起瞋恚如
魔界法以是故應當忍辱如是等種種無
量因縁故能忍是名生忍
大智度論卷第十四

大智度論釋初品中羼提波羅蜜
法忍義第二十五卷第
十五
　　龍樹菩薩造
　　後秦龜茲國三藏鳩摩羅什
奉　　　　　　　　　　詔譯
云何名法忍忍諸恭敬供養衆生及諸瞋惱
婬欲之人是名生忍忍其供養恭敬法及瞋
惱婬欲法是爲法忍復次法忍者於内六
情不著於外六塵不受能於此二不作
分別何以故内相如外外相如内二相倶
不可得故一相故因縁合故其實空故一切
法相常清淨故如眞際法性相故不二入故
雖無二亦不一如是觀諸法心信不轉
是名法忍如毘摩羅鞊經中法住菩薩
説生滅爲二不生不滅是不二入法門乃至
文殊尸利説無聞無見一切心滅無説無
語是不二入法門毘摩羅鞊默然無言諸
菩薩讃言善哉善哉是眞不二入法門復次
一切法有二種一者衆生二者諸法菩薩
於衆生中忍如先説今説法中忍法有
二種心法非心法非心法中有内有外外
有寒熱風雨等内有飢渇老病死等如是
等種種名爲非心法心法中有二種一者瞋
恚憂愁疑等二者婬欲憍慢等是二名爲心
法菩薩於此二法能忍不動是名法忍問
曰於衆生中若瞋惱害命得罪憐愍得福
寒熱風雨無有増損云何而忍答曰雖無
増損而自生惱亂憂苦害菩薩道以是故
應當忍復次非但殺惱衆生故得罪爲惡
心作因縁故有罪所以者何雖殺衆生
而無記心是便無罪慈念衆生雖無所與
而大得福以是故寒熱風雨雖無増損然
以能生惡意故得罪以是故應當忍復次
菩薩自知宿罪因縁生此苦處此我自作
我應自受如是思惟是故能忍復次菩薩思
惟國土有二種有淨有不淨菩薩若生不
淨國中受此辛苦飢寒衆惱自發淨願我
成佛時國中無此衆苦此雖不淨乃是我
利復次菩薩思惟世間八法賢聖所不能
免何況於我以是故應當忍復次菩薩思
惟知此人身無牢無強爲老病死所逐
雖復天身清淨無老無病耽著天樂譬如
醉人不得修行道福出家離欲以是故
於此人身自忍修福利益衆生復次菩薩
思惟我受此四大五衆身應有種種苦分
無有受身而不苦者富貴貧賤出家在家
愚智明闇無得免者何以故富貴之人常
有畏怖守護財物譬如肥羊早就屠机
如烏銜肉衆烏逐之貧賤之人有飢寒之
苦出家之人今世雖苦後世受福得道在
家之人今世雖樂後世受苦愚人先求今
世樂無常對至後則受苦智人思惟無常
苦後則受樂得道如是等受身之人無不
有苦是故菩薩應當行忍復次菩薩思惟
一切世間皆苦我當云何於中而欲求樂
復次菩薩思惟我於無量劫中常受衆苦
無所利益未曾爲法今日爲衆生求佛
道雖受此苦當得大利是故外内諸苦悉
當忍受復次菩薩大心誓願若阿鼻泥犁苦
我當忍之何況小苦而不能忍若小不
忍何能忍大如是種種外法中忍名曰法
忍問曰云何内心法中能忍答曰菩薩思
惟我雖未得道諸結未斷若當不忍與凡
人不異非爲菩薩復自思惟若我得道斷
諸結使則無法可忍復次飢渇寒熱是外
魔軍結使煩惱是内魔賊我當破此二軍
以成佛道若不爾者佛道不成如説佛苦
行六年魔王來言刹利貴人汝千分生中正
有一分活耳速起還國布施修福可得今
世後世人中天上之樂道不可得汝唐勤
苦汝若不受軟言守迷不起我當將大
軍衆來撃破汝菩薩言我今當破汝大力
内軍何況外軍魔言何等是我内軍答曰
　　　　欲是汝初軍　憂愁爲第二　　　　
　　　　飢渇第三軍　渇愛爲第四　　　　
　　　　睡眠第五軍　怖畏爲第六　　　　
　　　　疑悔第七軍　瞋恚爲第八　　　　
　　　　利養虚稱九　自高蔑人十　　　　
　　　　如是等軍衆　厭沒出家人　　　　
　　　　我以禪智力　破汝此諸軍　　　　
　　　　得成佛道已　度脱一切人
菩薩於此諸軍雖未能破著忍辱鎧捉智
慧劍執禪定楯遮諸煩惱箭是名内忍
復次菩薩於諸煩惱中應當修忍不應斷
結何以故若斷結者所失甚多墮阿羅漢
道中與根敗無異是故遮而不斷以修忍
辱不隨結使問曰云何結使未斷而能不
隨答曰正思惟故雖有煩惱而能不隨
復次思惟觀空無常相故雖有妙好五欲
不生諸結譬如國王有一大臣自覆藏
罪人所不知王言取無脂肥羊來汝若
不得者當與汝罪大臣有智繋一大羊以
草穀好養日三以狼而畏怖之羊雖得養
肥而無脂牽羊與王王遣人殺之肥而無
脂王問云何得爾答以上事菩薩亦如是
見無常苦空狼令諸結使脂消諸功徳肉肥
復次菩薩功徳福報無量故其心柔軟諸結
使薄易修忍辱譬如師子王在林中吼有
人見之叩頭求哀則放令去虎豹小物不
能爾也何以故師子王貴獸有智分別故
虎豹賤蟲不知分別故又如壞軍得値大
將則活値遇小兵則死復次菩薩智慧力
觀瞋恚有種種諸惡觀忍辱有種種功徳
是故能忍結使復次菩薩心有智力能斷
結使爲衆生故久住世間知結使是賊是
故忍而不隨菩薩繋此結賊不令縱逸而
行功徳譬如有賊以因縁故不殺堅閉
一處而自修事業復次菩薩實知諸法相
故不以諸結使爲惡不以功徳爲妙是
故於結不瞋功徳不愛以此智力故能修
忍辱如偈説
　　　　菩薩斷除諸不善　乃至極微滅無餘　　　　
　　　　大功徳福無有量　所造事業無不辦　　　　
　　　　菩薩大智慧力故　於諸結使不能惱　　　　
　　　　是故能知諸法相　生死涅槃一無二
如是種種因縁雖未得道於諸煩惱法中
能忍是名法忍復次菩薩於一切法知一
相無二一切法可識相故言一眼識識色
乃至意識識法是可識相法故言一復次
一切法可知相故言一苦法智苦比智知苦
諦集法智集比智知集諦滅法智滅比智
知滅諦道法智道比智知道諦及善世智
亦知苦集滅道虚空非智縁滅是可知相法
故言一復次一切法可縁相故言一眼識
及眼識相應法縁色耳識鼻識舌識身識亦
如是意識及意識相應法亦縁眼亦縁色
亦縁眼識乃至縁意縁法縁意識一切法
可縁相故言一復次有人言一切法各皆
一一復有一名爲二三一名爲三如是乃
至千萬皆是一而假名爲千萬復次一切
法中有相故言一一相故名爲一一切物
名爲法法相故名爲一如是等無量一門
破異相不著一是名法忍
復次菩薩觀一切爲二何等二二名内外
相内外相故内非外相外非内相復次一
切法有無相故爲二空不空常非常我非我
色非色可見不可見有對非有對有漏無漏有
爲無爲心法非心法心數法非心數法心相應
法非心相應法如是無量二門破一不著
二是名爲法忍復次菩薩或觀一切法爲
三何等爲三下中上善不善無記有無非有
非無見諦斷思惟斷無斷學無學非學非無
學報有報非報非有報如是無量三門破一
不著異是名爲法忍復次菩薩雖未得無
漏道結使未斷能信無漏聖法及三種法
印一者一切有爲生法無常等印二者一切
法無我印三者涅槃實法印得道賢聖人自
得自知菩薩雖未得道能信能受是名法
忍復次於十四難不答法中有常無常等
觀察無礙不失中道是法能忍是爲法忍
如一比丘於此十四難思惟觀察不能通
達心不能忍持衣鉢至佛所白佛言佛
能爲我解此十四難使我意了者當作弟
子若不能解我當更求餘道佛告癡人汝
本共我要誓若答十四難汝作我弟子耶
比丘言不也佛言汝癡人今何以言若不答
我不作弟子我爲老病死人説法濟度此
十四難是鬪諍法於法無益但是戲論何用
問爲若爲汝答汝心不了至死不解不
能得脱生老病死譬如有人身被毒箭親
屬呼醫欲爲出箭塗藥便言未可出箭
我先當知汝姓字親里父母年歳次欲知
箭出在何山何木何羽作箭鏃者爲是何
人是何等鐵復欲知弓何山木何蟲角復
欲知藥是何處生是何種名如是等事盡
了了知之然後聽汝出箭塗藥佛問比丘
此人可得知此衆事然後出箭不比丘言
不可得知若待盡知此則已死佛言汝亦
如是爲邪見箭愛毒塗已入汝心欲拔此
箭作我弟子而不欲出箭方欲求盡世
間常無常邊無邊等求之未得則失慧命
與畜生同死自投黒闇比丘慚愧深識佛
語即得阿羅漢道復次菩薩欲作一切智
人應推求一切法知其實相於十四難中
不滯不礙知其是心重病能出能忍是名
法忍復次佛法甚深清淨微妙演暢種種無
量法門能一心信受不疑不悔是名法忍
如佛所言諸法雖空亦不斷亦不滅諸法
因縁相續生亦非常諸法雖無神亦不失
罪福一心念頃身諸法諸根諸慧轉滅不
停不至後念新新生滅亦不失無量世
中因縁業諸衆界入中皆空無神而衆生輪
轉五道中受生死如是等種種甚深微妙
法雖未得佛道能信能受不疑不悔是
爲法忍復次阿羅漢辟支佛畏惡生死早
求入涅槃菩薩未得成佛而欲求一切
智欲憐愍衆生欲了了分別知諸法實相
是中能忍是名法忍問曰云何觀諸法實
相答曰觀知諸法無有瑕隙不可破不
可壞是爲實相問曰一切語皆可答可破
可壞云何言不可破壞是爲實相答曰
以諸法不可破故佛法中一切言語道過
心行處滅常不生不滅如涅槃相何以故若
諸法相實有不應無若諸法先有今無則
是斷滅復次諸法不應是常何以故若常
則無罪無福無所傷殺亦無施命亦無
修行利益亦無縛無解世間則是涅槃如
是等因縁故諸法不應常若諸法無常則
是斷滅亦無罪無福亦無増損功徳業因
縁果報亦失如是等因縁故諸法不應無
常問曰汝言佛法中常亦不實無常亦不實
是事不然何以故佛法中常亦實無常亦
實常者數縁盡非數縁盡虚空不生不住不
滅故是常相無常者五衆生住滅故無常
相汝何以言常無常皆不實答曰聖人有
二種語一者方便語二者直語方便語者爲
人爲因縁故爲人者爲衆生説是常是無
常如對治悉檀中説若説無常欲拔衆生
三界著樂佛思惟以何令衆生得離欲是
故説無常法如偈説
　　　　若觀無生法　於生法得離　　　　
　　　　若觀無爲法　於有爲得離
云何生生名因縁和合無常不自在屬因
縁有老病死相欺誑相破壞相是名生
生則是有爲法如對治悉檀説常無常非
實相二倶過故若諸法非有常非無常是
爲愚癡論所以者何若非有則破無若非
無則破有若破此二事更有何法可説問
曰佛法常空相中非有非無空以除有空
空遮無是爲非有非無何以言愚癡論答
曰佛法實相不受不著汝非有非無受著故
是爲癡論若言非有非無是則可説可
破是心生處是鬪諍處佛法則不然雖因縁
故説非有非無不生著不生著則不可壞
不可破諸法若有邊若無邊若有無邊若非
有無邊若死後有去若死後無去若死後有
去無去若死後非有去非無去是身是神
身異神異亦如是皆不實於六十二見中
觀諸法亦皆不實如是一切除却信佛法
清淨不壞相心不悔不轉是名法忍復次
有無二邊觀諸法生時住時則爲有見相
觀諸法老時壞時則爲無見相三界衆生多
著此二見相是二種法虚誑不實若實有
相則不應無何以故今無先有則墮斷中
若斷是則不然復次一切諸法名字和合故
謂之爲有以是故名字和合所生法不可
得問曰名字所生法雖不可得則有名字
和合答曰若無法名字爲誰而和合是則
無名字復次若諸法實有不應以心識故
知有若以心識故知有是則非有如地
堅相以身根身識知故有若無身根身識
知則無堅相問曰身根身識若知若不知而
地常是堅相答曰若先自知有堅相若從
他聞則知有堅相若先不知不聞則無堅
相復次地若常是堅相不應捨其相如凝
酥蝋蜜樹膠融則捨其堅相墮濕相中金
銀銅鐵等亦爾如水爲濕相寒則轉爲堅
相如是等種種悉皆捨相復次諸論議師
輩有能令無無能令有諸賢聖人坐禪人
能令地作水水作地如是等諸法皆可轉
如十一切入中説復次是有見爲貪欲瞋恚
愚癡結縛鬪諍故生若有生此欲恚等處
是非佛法何以故佛法相善淨故以是故非
實復次一切法有二種色法無色法色法
分析乃至微塵散滅無餘如檀波羅蜜品破
施物中説無色法五情所不知故意情生
住滅時觀故知心有分有分故無常無常
故空空故非有彈指頃有六十時一一時
中心有生滅相續生故知是貪心是瞋心是
癡心是信心清淨智慧禪定心行者觀心生
滅如流水燈焔此名入空智門何以故若一
時生餘時中滅者此心應常何以故此極少
時中無滅故若一時中無滅者應終始無
滅復次佛説有爲法皆有三相若極少時中
生而無滅者是爲非有爲法若極少時中心
生住滅者何以但先生而後滅不先滅而後
生復次若先有心後有生則心不待生何
以故先已有心故若先有生則生無所生
又生滅性相違生則不應有滅滅時不應
有生以是故一時不可得異亦不可得是
即無生若無生則無住滅若無生住滅則
無心數法無心數法則無心不相應諸行
色無色法無故無爲法亦無何以故因有爲
故有無爲若無有爲則亦無無爲復次見
作法無常故知不作法常若然者今見作
法是有法不作法應是無法以是故常法不
可得復次外道及佛弟子説常法有同有
異同者虚空涅槃外道有神時方微塵冥
初如是等名爲異又佛弟子説非數縁滅
是常又復言滅因縁法常因縁生法無常
摩訶衍中常法法性如眞際如是等種種
名爲常法虚空涅槃如先讃菩薩品中説神
及時方微塵亦如上説以是故不應言諸
法有若諸法無者有二種一者常無二者
斷滅故無若先有今無若今有後無是則斷
滅若然者則無因縁無因縁者應一物中
出一切物亦應一切物中都無所出後世
中亦如是若斷罪福因縁則不應有貧富
貴賤之異及墮惡道畜生中若言常無則
無苦集滅道若無四諦則無法寶若無
法寶則無八賢聖道若無法寶僧寶則無
佛寶若如是者則破三寶復次若一切法實
空者則無罪福亦無父母亦無世間禮法
亦無善無惡然則善惡同門是非一貫一切
物盡無如夢中所見若言實無有如是失
此言誰當信者若言顛倒故見有者當見
一人時何以不見二三以其實無而顛倒
見故若不墮此有無見得中道實相云
何知實如過去恒河沙等諸佛菩薩所知所
説未來恒河沙等諸佛菩薩所知所説現在
恒河沙等諸佛菩薩所知所説信心大故不
疑不悔信力大故能持能受是名法忍復
次禪定力故心柔軟清淨聞諸法實相應心
與會信著深入無疑無悔所以者何疑悔
是欲界繋法麁惡故不入柔軟心中是
名法忍復次智慧力故於一切諸法中種
種觀無有一法可得者是法能忍能受不
疑不悔是名法忍復次菩薩思惟凡夫人
以無明毒故於一切諸法中作轉相非常
作常想苦作樂想無我有我想空謂有實
非有爲有有爲非有如是等種種法中作
轉相得聖實智慧破無明毒知諸法實相
得無常苦空無我智慧棄捨不著是法能忍
是名法忍復次觀一切諸法從本已來常
空今世亦空是法能信能受是爲法忍問曰
若從本已來常空今世亦空是爲惡邪云何
言法忍答曰若觀諸法畢竟空取相心著
是爲惡邪見若觀空不著不生邪見是爲
法忍如偈説
　　　　諸法性常空　心亦不著空　　　　
　　　　如是法能忍　是佛道初相
如是等種種入智慧門觀諸法實相心不
退不悔不隨諸觀亦無所憂能得自利
利他是名法忍是法忍有三種行清淨不
見忍辱法不見己身不見罵辱人不戲
諸法是時名清淨法忍以是事故説菩薩
住般若波羅蜜中能具足羼提波羅蜜不動
不退故云何名不動不退瞋恚不生不出
惡言身不加惡心無所疑菩薩知般若波
羅蜜實相不見諸法心無所著故若人來
罵若加楚毒殺害一切能忍以是故説住
般若波羅蜜中能具足羼提波羅蜜
大智度論釋初品中毘梨耶波羅蜜義第
二十六
經身心精進不懈息故應具足毘梨耶波
羅蜜論毘梨耶秦言
精進問曰如精進是一
切善法本應最在初今何以故第四答曰
布施持戒忍辱世間常有如客主之義法應
供給乃至畜生亦知布施或有人種種因縁
故能布施若爲今世若爲後世若爲道故
布施不須精進如持戒者見爲惡之人
王法治罪便自畏懼不敢爲非或有性善
不作諸惡有人聞今世作惡後世受罪而
以怖畏故能持戒有人聞持戒因縁故得
離生老病死是中心生口言我從今日不
復殺生如是等即是戒豈須精進波羅蜜
而能行耶如忍辱中若罵若打若殺或畏故
不報或少力或畏罪或修善人法或爲求
道故默然不報皆不必須精進波羅蜜乃
能忍也今欲得知諸法實相行般若波羅
蜜故修行禪定禪定是實智慧之門是中
應懃修精進一心行禪復次布施持戒忍辱
是大福徳安隱快樂有好名譽所欲者得既
得知此福利之味今欲増進更得妙勝禪定
智慧譬如穿井已見濕泥轉加増進必望
得水又如鑚火已得見煙倍復力勵必望
得火欲成佛道凡有二門一者福徳二
者智慧行施戒忍是爲福徳門知一切諸
法實相摩訶般若波羅蜜是爲智慧門菩薩
入福徳門除一切罪所願皆得若不得願
者以罪垢遮故入智慧門則不厭生死
不樂涅槃二事一故今欲出生摩訶般若
波羅蜜般若波羅蜜要因禪定門禪定門
必須大精進力何以故散亂心不能得
見諸法實相譬如風中然燈不能照物燈
在密屋明必能照是禪定智慧不可以福
願求亦非麁觀能得要須身心精懃急著不
懈爾乃成辦如佛所説血肉脂髓皆使竭
盡但令皮骨筋在不捨精進如是乃能
得禪定智慧得是二事則衆事皆辦以是
故精進第四名爲禪定實智慧之根上三中
雖有精進少故不説問曰有人言但行布
施持戒忍辱故得大福徳福徳力故所願皆
得禪定智慧自然而至復何用精進波羅蜜
爲答曰佛道甚深難得雖有布施持戒忍
辱力要須精進得甚深禪定實智慧及無量
諸佛法若不行精進則不生禪定禪定不
生則不得生梵天王處何況欲求佛道復
次有人如民大居士等欲得無量寶物則
應意皆得如頂生王王四天下天雨七寶
及所須之物釋提婆那民分座與坐雖有
是福然不能得道如羅頻珠比丘雖得阿
羅漢道乞食七日不得空鉢而還後以禪
定火自燒其身而般涅槃以是故知非但
福徳力故得道欲成佛道要須懃大精進
問曰菩薩觀精進有何利益而懃修不懈
答曰一切今世後世道徳利益皆由精進得
復次若人欲自度身尚當懃急精進何況
菩薩誓願欲度一切如讃精進偈中説
　　　　有人不惜身　智慧心決定　　　　
　　　　如法行精進　所求事無難　　　　
　　　　如農失懃修　所收必豐實　　　　
　　　　亦如渉遠路　懃則必能達　　　　
　　　　若得生天上　及得涅槃樂　　　　
　　　　如是之因縁　皆由精進力　　　　
　　　　非天非無因　自作故自得　　　　
　　　　誰有智慧人　而不自勉勵　　　　
　　　　三界火熾然　譬如大炎火　　　　
　　　　有智決斷人　乃能得免離　　　　
　　　　以是故佛告　阿難正精進　　　　
　　　　如是不懈怠　直至於佛道　　　　
　　　　勉強而懃修　穿地能通泉　　　　
　　　　精進亦如是　無求而不得　　　　
　　　　能如行道法　精進不懈者　　　　
　　　　無量果必得　此報終不失
復次精進法是一切諸善法之根本能出
生一切諸道法乃至阿耨多羅三藐三菩提
何況於小利如毘尼中説一切諸善法乃
至阿耨多羅三藐三菩提皆從精進不放逸
生復次精進能動發先世福徳如雨潤種
能令必生此亦如是雖有先世福徳因縁
若無精進則不能生乃至今世利尚不能
得何況佛道復次諸大菩薩荷負衆生受
一切苦乃至阿鼻泥犁中苦心亦不懈是爲
精進復次一切衆事若無精進則不能成
譬如下藥以巴豆爲主若除巴豆則無下
力如是意止神足根力覺道必待精進若
無精進則衆事不辦如戒唯在八道不在
餘處信在根力餘處則無如精進者無處
不有既總衆法而別自有門譬如無明使
遍在一切諸使中而別有不共無明問曰
菩薩欲得一切佛法欲度一切衆生欲滅
一切煩惱皆得如意云何増益精進而能
得佛譬如小火不能燒大林火勢増益能
燒一切答曰菩薩從初發心作誓願當
令一切衆生得歡樂常爲一切不自惜身
若惜身者於諸善法不能成辦以是故
増益精進復次菩薩種種因縁呵懈怠心令
樂著精進懈怠黒雲覆諸明慧呑滅功徳
増長不善懈怠之人初雖小樂後則大苦
譬如毒食初雖香美久則殺人懈怠之心
燒諸功徳譬如大火燒諸林野懈怠之人
失諸功徳譬如被賊無復遺餘如偈説
　　　　應得而不得　已得而復失　　　　
　　　　既自輕其身　衆人亦不敬　　　　
　　　　常處大闇中　無有諸威徳　　　　
　　　　尊貴智慧法　此事永以失　　　　
　　　　聞諸妙道法　不能以益身　　　　
　　　　如是之過失　皆由懈怠心　　　　
　　　　雖聞増益法　不能得上及　　　　
　　　　如是之過罪　皆由懈怠心　　　　
　　　　生業不修理　不入於道法　　　　
　　　　如是之過失　皆由懈怠心　　　　
　　　　上智所棄遠　中人時復近　　　　
　　　　下愚爲之沒　如猪樂在溷　　　　
　　　　若爲世中人　三事皆廢失　　　　
　　　　欲樂及財利　福徳亦復沒　　　　
　　　　若爲出家人　則不得二事　　　　
　　　　生天及涅槃　名譽二倶失　　　　
　　　　如是諸廢失　欲知其所由　　　　
　　　　一切諸賊中　無過懈怠賊　　　　
　　　　以是衆罪故　懶心不應作　　　　
　　　　馬井二比丘　懈怠墜惡道　　　　
　　　　雖見佛聞法　猶亦不自免
如是等種種觀懈怠之罪精進増長復次
觀精進之益今世後世佛道涅槃之利皆由
精進復次菩薩知一切諸法皆空無所有而
不證涅槃憐愍衆生集諸善法是精進波
羅蜜力復次菩薩一人獨無等侶以精進
福徳力故能破魔軍及結使賊得成佛道
既得佛道於一切諸法一相無相其實皆
空而爲衆生説諸法種種名字種種方便
度脱衆生老病死苦將滅度時以法身
與彌勒菩薩摩訶薩迦葉阿難等然後入
金剛三昧自碎身骨令如芥子以度衆生
而不捨精進力復次如阿難爲諸比丘説
七覺意至精進覺意佛問阿難汝説精進
覺意耶阿難言説精進覺意如是三問三
答佛即從坐起告阿難人能愛樂修行精
進無事不得得至佛道終不虚也如是
種種因縁觀精進利而得増益如是精進
佛有時説爲欲或時説精進有時説不放
逸譬如人欲遠行初欲去時是名爲欲發
行不住是爲精進能自勸勵不令行事稽
留是爲不放逸以是故知欲生精進精進
生故不放逸不放逸故能生諸法乃至得
成佛道復次菩薩欲脱生老病死亦欲
度脱衆生常應精進一心不放逸如人擎
油鉢行大衆中現前一心不放逸故大得名
利又如偏閣嶮道若懸繩若乘山羊此
諸惡道以一心不放逸故身得安隱今世
大得名利求道精進亦復如是若一心不放
逸所願皆得復次譬如水流能決大石不放
逸心亦復如是專修方便常行不廢能破
煩惱諸結使山復次菩薩有三種思惟若我
不作不得果報若我不自作不從他來
若我作者終不失如是思惟當必精進爲
佛道故懃修專精而不放逸如一小阿蘭
若獨在林中坐禪而生懈怠林中有神是
佛弟子入一死屍骨中歌舞而來説此偈
言
　　　　林中小比丘　何以生懈廢　　　　
　　　　晝來若不畏　夜復如是來
是比丘驚怖起坐内自思惟中夜復睡是神
復現十頭口中出火牙爪如劍眼赤如炎顧
語將從捉此懈怠比丘此處不應懈怠
何以故爾是比丘大怖即起思惟專精念
法得阿羅漢道是名自強精進不放逸力能
得道果復次是精進不自惜身而惜果報
於身四儀坐臥行住常懃精進寧自失身
不廢道業譬如失火以瓶水投之唯存
滅火而不惜瓶如仙人師教弟子説偈
言
　　　　決定心悦豫　如獲大果報　　　　
　　　　如願事得時　乃知此最妙
如是種種因縁觀精進之利能令精進増
益復次菩薩修諸苦行若有人來求索頭
目髓腦盡能與之而自念言我有忍辱精
進智慧方便之力受之尚苦何況愚騃三塗
衆生我當爲此衆生故懃修精進早成佛
道而度脱之
大智度論卷第十五

大智度論釋初品中毘梨耶波羅
蜜義第二十七卷第
十六
　　龍樹菩薩造
　　後秦龜茲國三藏鳩摩羅什
奉　　　　　　　　詔譯
問曰云何名精進相答曰於事必能起發
無難志意堅強心無疲惓所作究竟以
此五事爲精進相復次如佛所説精進相
者身心不息故譬如釋迦牟尼佛先世曾
作賈客主將諸賈人入嶮難處是中有羅
刹鬼以手遮之言汝住莫動不聽汝去賈
客主即以右拳撃之拳即著鬼挽不可
離復以左拳撃之亦不可離以右足蹴
之足復粘著復以左足蹴之亦復如是以
頭衝之頭即復著鬼問言汝今如是欲作
何等心休息未答言雖復五事被繋我心
終不爲汝息也當以精進力與汝相撃
要不懈退鬼時歡喜心念此人膽力極大即
語人言汝精進力大必不休息放汝令去
行者如是於善法中初夜中夜後夜誦經坐
禪求諸法實相不爲諸結使所覆身心不
懈是名精進相是精進名心數法懃行不
住相隨心行共心生或有覺有觀或無覺
有觀或無覺無觀如阿毘曇法廣説於一切
善法中懃修不懈是名精進相於五根中
名精進根根増長名精進力心能開悟名
精進覺能到佛道涅槃城是名正精進四
念處中能懃繋心是精進分四正懃是精進
門四如意足中欲精進即是精進六波羅
蜜中名精進波羅蜜問曰汝先讃精進今
説精進相是名何精進答曰是一切善法
精進中相問曰今説摩訶般若波羅蜜論議
中應説精進波羅蜜何以故説一切善法
中精進答曰初發心菩薩於一切善法中精
進漸漸次第得精進波羅蜜問曰一切善法
中精進多今説精進波羅蜜已入一切善法
精進中答曰爲佛道精進名爲波羅蜜諸
餘善法中精進但名精進不名波羅蜜問
曰一切善法中懃何以不名精進波羅蜜而
獨名菩薩精進爲波羅蜜答曰波羅蜜名
到彼岸世間人及聲聞辟支佛不能具足
行諸波羅蜜是故不名爲精進波羅蜜
復次是人無大慈大悲棄捨衆生不求十
力四無所畏十八不共法一切智及無礙解脱
無量身無量光明無量音聲無量持戒禪定
智慧以是故是人精進不名波羅蜜復次
菩薩精進不休不息一心求佛道如是行
者名爲精進波羅蜜如好施菩薩求如意
珠抒大海水正使筋骨枯盡終不懈廢得
如意珠以給衆生濟其身苦菩薩如是難
爲能爲是爲菩薩精進波羅蜜復次菩薩
以精進力爲首行五波羅蜜是時名爲菩
薩精進波羅蜜譬如衆藥和合能治重病菩
薩精進亦如是但行精進不能行五波羅
蜜是不名菩薩精進波羅蜜復次菩薩精
進不爲財利富貴力勢亦不爲身不爲生
天轉輪王梵釋天王亦不自爲以求涅槃
但爲佛道利益衆生如是相名爲菩薩精
進波羅蜜復次菩薩精進修行一切善法大
悲爲首如慈父愛子唯有一子而得重
病一心求藥救療其病菩薩精進以慈爲
首亦復如是救療一切心無暫捨復次菩
薩精進以實相智慧爲首行六波羅蜜是
名菩薩精進波羅蜜問曰諸法實相無爲無
作精進有爲有作相云何以實相爲首答
曰雖知諸法實相無爲無作以本願大悲
欲度衆生故於無作中以精進力度脱
一切復次若諸法實相無爲無作如涅槃相
無一無二汝云何言實相與精進相異
耶汝即不解諸法相復次爾時菩薩觀
三界五道衆生各失所樂無色界天樂定
心著不覺命盡墮在欲界中受禽獸形色
界諸天亦復如是從清淨處墮還受婬欲
在不淨中欲界六天樂著五欲還墮地獄
受諸苦痛見人道中以十善福貿得人身
人身多苦少樂壽盡多墮惡趣中見諸畜生
受諸苦惱鞭杖驅馳負重渉遠項領穿壞熱
鐵燒爍此人宿行因縁以繋縛衆生鞭杖
苦惱如是等種種因縁故受象馬牛羊獐鹿
畜獸之形婬欲情重無明偏多受鵝鴨孔雀
鴛鴦鳩鴿鷄鷖鸚鵡百舌之屬受此衆鳥種
類百千婬行罪故身生毛羽隔諸細滑嘴
𭉍麁䩕不別觸味瞋恚偏多受毒蛇蝮
蝎蚑蜂百足含毒之虫愚癡多故受蚓蛾
蜣蜋蟻螻鵂鷖角鴟之屬諸騃虫鳥憍慢瞋
恚多故受師子虎豹諸猛獸身邪慢縁故
受生驢猪駱駝之中慳貪嫉妬輕躁短促
故受獼猴𤠙玃熊羆之形邪貪憎嫉業因
縁故受猫狸土虎諸獸之身無愧無慚饕
餐因縁故受烏鵲鴟鷲諸鳥之形輕慢善人
故受鷄狗野干等身大作布施瞋恚曲心
以此因縁故受諸龍身大修布施心高陵
瘧苦惱衆生受金翅鳥形如是等種種結
使業因縁故受諸畜生禽獸之苦菩薩得天
眼觀衆生輪轉五道迴旋其中天中死人
中生人中死天中生天中死生地獄中地獄
中死生天上天上死生餓鬼中餓鬼中死還
生天上天上死生畜生中畜生中死生天
上天上死還生天上地獄餓鬼畜生亦如是
欲界中死色界中生色界中死欲界中生欲
界中死無色界中生無色界中死欲界中生
欲界中死欲界中生色界無色界亦如是活
地獄中死黒繩地獄中生黒繩地獄中死活
地獄中生活地獄中死還生活地獄中合會
地獄乃至阿鼻地獄亦如是炭坑地獄中死
沸屎地獄中生沸屎地獄中死炭坑地獄中
生炭坑地獄中死還生炭坑地獄中燒林地
獄乃至摩訶波頭摩地獄亦如是展轉生其
中卵生中死胎生中生胎生中死卵生中生
卵生中死還生卵生中胎生濕生化生亦如
是閻浮提中死弗婆提中生弗婆提中死閻
浮提中生閻浮提中死還生閻浮提中劬
陀尼鬱怛羅越亦如是四天處死三十三天
中生三十三天中死四天處生四天處死還
生四天處三十三天乃至他化自在天亦如
是梵衆天中死梵輔天中生梵輔天中死梵
衆天中生梵衆天中死還生梵衆天中梵輔
天少光天無量光光音少淨無量淨遍淨何
那跋羅伽得生大果虚空處識處無所有處
非有想非無想處亦如是非有想非無想天
中死阿鼻地獄中生如是展轉生五道中菩
薩見是已生大悲心我於衆生爲無所益
雖與世樂樂極則苦當以佛道涅槃常樂
益於一切云何而益當懃大精進乃得實
智慧得實智慧知諸法實相以餘波羅蜜
助成以益衆生是爲菩薩精進波羅蜜見
餓鬼中飢渇故兩眼陷毛髮長東西馳走若
欲趣水護水諸鬼以鐵杖逆打設無守鬼
水自然竭或時天雨雨化爲炭或有餓鬼
常被火燒如劫盡時諸山火出或有餓鬼
羸痩狂走毛髮蓬亂以覆其身或有餓鬼
常食屎尿涕唾歐吐盪滌餘汁或時至厠
溷邊立伺求不淨汁或有餓鬼常求産婦
藏血飮之形如燒樹咽如針孔若與其水
千歳不足或有餓鬼自破其頭以手取腦
而舐或有餓鬼形如黒山鐵鎖鎖頸叩頭
求哀歸命獄卒或有餓鬼先世惡口好以
麁語加彼衆生衆生憎惡見之如讐以
此罪故墮餓鬼中如是等種種罪故墮餓
鬼趣中受無量苦痛見八大地獄苦毒萬
端活大地獄中諸受罪人各各共鬪惡心瞋
諍手捉利刀互相割剥以槊相刺鐵叉
相叉鐵棒相棒鐵杖相捶鐵鏟相貫而以
利刀互相切膾又以鐵爪而相爴裂各以
身血而相塗漫痛毒逼切悶無所覺宿業
因縁冷風來吹獄卒喚之咄諸罪人還活
以是故名活地獄即時平復復受苦毒此
中衆生以宿行因縁好殺物命牛羊禽獸
爲田業舍宅奴婢妻子國土錢財故而相殺
害如是等種種殺業報故受此劇罪見黒
繩大地獄中罪人爲惡羅刹獄卒鬼匠常以
黒熱鐵繩拼度罪人以獄中鐵斧煞之斫
之長者令短短者令長方者使圓圓者使
方斬截四肢却其耳鼻落其手足以大
鐵鋸解析揣截破其肉分臠臠稱之此人
宿行因縁讒賊忠良妄語惡口兩舌無義
語枉殺無辜或作姧吏酷暴侵害如是等
種種惡口讒賊故受此罪見合會大地獄
中惡羅刹獄卒作種種形牛馬猪羊獐鹿狐
狗虎狼師子六駮大鳥鵰鷲鶉鳥作此種種
諸鳥獸頭而來呑噉咬嚙䶩掣罪人兩山
相合大熱鐵輪轢諸罪人令身破碎熱鐵臼
中搗之令碎如笮蒲桃亦如壓油譬
如蹂場聚肉成𧂐積頭如山血流成池
鵰鷲虎狼各來諍掣此人宿業因縁多殺牛
馬猪羊獐鹿狐兔虎狼師子六駮大鳥衆鳥
如是等種種鳥獸多殘賊故還爲此衆鳥
獸頭來害罪人又以力勢相陵枉壓羸弱
受兩山相合罪慳貪瞋恚愚癡怖畏故斷事
輕重不以正理或破正道轉易正法受
熱鐵輪轢熱鐵臼搗第四第五名叫喚大叫
喚此大地獄其中罪人羅刹獄卒頭黄如金
眼中火出著赤色衣身肉堅勁走疾如風
手足長大口出惡聲捉三股叉箭墮如雨
刺射罪人罪人狂怖叩頭求哀小見放捨
小見憐愍即時將入熱鐵地獄縱廣百由旬
驅打馳走足皆焦然脂髓流出如笮蘇油
鐵棒棒頭頭破腦出如破酪瓶斫剉割剥
身體糜爛而復將入鐵閣屋間黒煙來熏互
相推壓更相怨毒皆言何以壓我纔欲求
出其門以閉大聲嗥呼音常不絶此人宿
行因縁皆由斗秤欺誑非法斷事受寄不
還侵陵下劣惱諸窮貧令其號哭破他
城郭壞人聚落傷害劫剥室家怨毒擧城
叫喚有時譎詐欺誑誘之令出而復害
之如是等種種因縁故受如此罪大叫
喚地獄中人皆坐熏殺穴居之類幽閉囹
圄或闇煙窟中而熏殺之或投井中劫奪
他財如是等種種因縁受大叫喚地獄罪
第六第七熱大熱地獄中有二大銅鑊一
名難陀二名跋難陀秦言喜
大喜也鹹沸水滿
中羅刹鬼獄卒以罪人投中如廚士烹
肉人在鑊中脚上頭下譬如煮豆熟爛骨
節解散皮肉相離知其已爛以叉叉出
行業因縁冷風吹活復投炭坑中或著沸
屎中譬如魚出於水而著熱沙中又以
濃血而自煎熬從炭坑中出投之焔床
強驅令坐眼耳鼻口及諸毛孔一切火出此
人宿世惱亂父母師長沙門婆羅門於諸
好人福田中惱令心熱以此罪故受熱地
獄罪或有宿世煮生繭或生炙猪羊或以
木貫人而生炙之或焚燒山野及諸聚落
佛圖精舍及天神等或推衆生著火坑中
如是等種種因縁生此地獄中見阿鼻地
獄縱廣四千里周迴鐵壁於七地獄其處
最深獄卒羅刹以大鐵椎椎諸罪人如鍛
師打鐵從頭剥皮乃至其足以五百釘
釘挓其身如挓牛皮互相掣挽應手破
裂熱鐵火車以轢其身驅入火坑令抱炭
出熱沸屎河驅令入中有鐵嘴毒虫從
鼻中入脚底出從足下入口中出竪劍道
中驅令馳走足下破碎如廚膾肉利刀劍
槊飛入身中譬如霜樹落葉隨風亂墜罪
人手足耳鼻支節皆被斫剥割截在地流
血成池二大惡狗一名賒摩二名賒婆羅
鐵口猛毅破人筋骨力踰虎豹猛如師
子有大刺林驅逼罪人強令上樹罪人
上時刺便下向下時刺便上向大身毒蛇蝮
蝎惡虫競來齧之大鳥長嘴破頭噉腦入
鹹河中隨流上下出則蹈熱鐵地行鐵刺
上或坐鐵杙杙從下入以鉗開口灌以
洋銅呑熱鐵丸入口口焦入咽咽爛入腹
腹然五藏皆焦直過墮地但見惡色恒聞
臭氣常觸麁澁遭諸苦痛迷悶委頓或狂
逸唐突或藏竄投擲或顛匐墮落此人宿行
多造大惡五逆重罪斷諸善根法言非法
非法言法破因破果憎嫉善人以是罪
故入此地獄受罪最劇如是等種種八大
地獄周圍其外復有十六小地獄爲眷屬
八寒冰八炎火其中罪毒不可見聞八炎火
地獄者一名炭坑二名沸屎三名燒林四
名劍林五名刀道六名鐵刺林七名鹹河
八名銅橛是爲八八寒冰地獄者一名頞
浮陀少多
有孔二名尼羅浮陀無
孔三名阿羅羅




寒戰
聲也四名阿婆婆亦患
寒聲五名睺睺亦是患
寒聲六
名漚波羅此地獄外壁
似青蓮花也七名波頭摩紅蓮
花罪
人生中
受苦也八名摩訶波頭摩是爲八若破清
淨戒出家法令白衣輕賤佛道或排衆生
著火坑中或衆生命未盡頃於火上炙之
如是等種種因縁墮炭坑地獄中大火炎炭
至膝燒罪人身若沙門婆羅門福田食以
不淨手觸或先噉或以不淨物著中或以
熱沸屎灌他身破淨命以邪命自活如
是等種種因縁墮沸屎地獄中沸屎深廣
如大海水中有虫以鐵爲嘴破罪人頭
噉腦破骨食髓若焚燒草木傷害諸虫或
燒林大獵爲害彌廣如是等種種因縁墮
燒林地獄中草木火然以燒罪人若執持
刀劍鬪諍傷殺若斫樹壓人以報宿怨若
人以忠信誠告而密相中陷如是等種種因
縁墮劍林地獄中此地獄罪人入中風吹
劍葉割截手足耳鼻皆令墮落是時林中
有烏鷲惡狗來食其肉若以利刀刺人
若橛若槍傷人若斷截道路撥徹橋梁
破正法道示以非法道如是等種種因縁
墮利刀道地獄中利刀道地獄者於絶
壁狹道中竪利刀令罪人行上而過若
犯邪婬侵他婦女貪受樂觸如是等種種
因縁墮鐵刺林地獄中刺樹高一由旬上
有大毒蛇化作美女身喚此罪人上來共
汝作樂獄卒驅之令上刺皆下向貫刺罪
人身被刺害入骨徹髓既至林上化女
還復蛇身破頭入腹處處穿穴皆悉破爛
忽復還活身體平復化女復在樹下喚之獄
卒以箭仰射呼之令下刺復仰刺既得到
地化女身復毒蛇破罪人身如是久久從
熱鐵刺林出遙見河水清涼快樂走往趣
之入中變成熱沸鹹水罪人在中須臾之
頃皮肉離散骨立水中獄卒羅刹以叉鉤
出之持著岸上此人宿行因縁傷殺水性
魚鼈之屬或時排人及諸衆生令沒水中
或投之沸湯或投之冰水如是等種種惡
業因縁故受此罪若在銅橛地獄獄卒羅
刹問諸罪人汝何處來答言我苦悶不知
來處但患飢渇若言渇是時獄卒即驅逐
罪人令坐熱銅橛上以鐵鉗開口灌以洋
銅若言飢坐之銅橛呑以鐵丸入口口焦
入咽咽爛入腹腹然五藏爛壞直過墮地
此人宿行因縁劫盜他財以自供口諸出家
人或時詐病多求酥油石蜜或無戒無禪
無有智慧而多受人施或惡口傷人如是
等種種宿業因縁墮銅橛地獄若人墮頞
浮陀地獄中其處積冰毒風來吹令諸罪人
皮毛裂落筋肉斷絶骨破髓出即復完堅受
罪如初此人宿業因縁寒月剥人或劫盜
凍人薪火或作惡龍瞋毒忿恚放大雹雨
冰凍害人或輕賤謗毀若佛及佛弟子持
戒之人或口四業作衆重罪如是等種種因
縁墮頞浮陀地獄中尼羅浮陀亦如是頞
浮陀少多有孔時得出入尼羅波絶無孔
罅無出入處呵婆婆呵羅羅睺睺此三地
獄寒風噤戰口不能開因其呼聲而以
名獄漚波羅獄中凍冰浹渫有似青蓮花
波頭摩状如此間赤蓮花摩呵波頭摩是中
拘迦離住處有智之人聞是驚言咄以此
無明恚愛法故乃受此苦出而復入無窮
無已菩薩見此如是思惟此苦業因縁皆
是無明諸煩惱所作我當精進懃修六度
集諸功徳斷除衆生五道中苦興發大哀
増益精進如見父母幽閉囹圄拷掠搒笞
憂毒萬端方便求救心不暫捨菩薩見諸
衆生受五道苦念之如父亦復如是復次
菩薩精進世世勤修求諸財寶給施衆生
心無懈廢自有財物能盡施與心亦不懈
復次精進持戒若大若小一切能受一切能
持不毀不犯大如毛髮設有違失即時發
露初不覆藏復次懃修忍辱若人刀杖打害
罵詈毀辱及恭敬供養一切能忍不受不著
於深法中其心不沒亦不疑悔復次專精
一心修諸禪定能住能守得五神通及四
等心勝處背捨十一切處具諸功徳得四
念處及諸菩薩見佛三昧復次菩薩精進求
法不懈身心懃力供養法師種種恭敬供
給給使初不違失亦不廢退不惜身命
以爲法故誦讀問答初中後夜思惟憶念籌
量分別求其因縁選擇同異欲知實相一
切諸法自相異相總相別相一相有相無相如
實相諸佛菩薩無量智慧心不沒不退是
名菩薩精進如是等種種因縁能生能辦
種種善法是故名爲精進波羅蜜波羅蜜義
如先説復次菩薩精進名爲精進波羅蜜
餘人精進不名波羅蜜問曰云何爲精進
滿足答曰菩薩生身法性身能具功徳是爲
精進波羅蜜滿足滿足義如上説身心精進
不廢息故問曰精進是心數法經何以名
身精進答曰精進雖是心數法從身力出
故名爲身精進如受是心數法而有五
識相應受是名身受有意識相應受是爲
心受精進亦如是身力懃修若手布施口
誦法言若講説法如是等名爲身口精
進復次行布施持戒是爲身精進忍辱禪
定智慧是名心精進復次外事懃修是爲
身精進内自專精是爲心精進麁精進名爲
身細精進名爲心爲福徳精進名爲身爲
智慧精進是爲心若菩薩初發心乃至得無
生忍於是中間名身精進生身未捨故
得無生忍捨肉身得法性身乃至成佛是
爲心精進復次菩薩初發心時功徳未足故
種三福因縁布施持戒善心漸得福報以
施衆生衆生未足更廣修福發大悲心一
切衆生不足於財多作衆惡我以少財不
能滿足其意其意不滿不能懃受教誨
不受道教不能得脱生老病死我當作
大方便給足於財令其充滿便入大海求
諸異寶登山履危以求妙藥入深石窟求
諸異物石汁珍寶以給衆生或作薩陀婆
冒渉嶮道劫賊師子虎狼惡獸爲布施衆
生故懃求財寶不以爲難藥草呪術能令
銅變爲金如是種種變化致諸財物及四
方無主物以給衆生是爲身精進得五神
通能自變化作諸美味或至天上取自然
食如是等名爲心精進能集財寶以用
布施是爲身精進以是布施之徳得至佛
道是爲心精進生身菩薩行六波羅蜜是
爲身精進法性身菩薩行六波羅蜜是爲
心精進未得法身心則隨身已得法
身則心不隨身身不累心也
復次一切法中皆能成辦不惜身命是爲身
精進求一切禪定智慧時心不懈惓是爲
心精進復次身精進者受諸懃苦終不懈
廢如説波羅柰國梵摩達王遊獵於野林
中見二鹿群群各有主一主有五百群鹿
一主身七寶色是釋迦牟尼菩薩一主是提
婆達多菩薩鹿王見人王大衆殺其部黨
起大悲心逕到王前王人競射飛矢如雨
王見此鹿直進趣已無所忌憚勅諸從人
攝汝弓矢無得斷其來意鹿王既至跪
白人王君以嬉遊逸樂小事故群鹿一時
皆受死苦若以供膳輒當差次日送一
鹿以供王廚王善其言聽如其意於是
二鹿群主大集差次各當一日送應次者
是時提婆達多鹿群中有一鹿懷子來白
其主我身今日當應送死而我懷子子非
次也乞垂料理使死者得次生者不濫鹿
王怒之言誰不惜命次來但去何得辭也
鹿母思惟我王不仁不以理恕不察我辭横
見瞋怒不足告也即至菩薩王所以情具
白王問此鹿汝主何言鹿曰我主不仁不
見料理而見瞋怒大王仁及一切故來歸
命如我今日天地雖曠無所控告菩薩思
惟此甚可愍若我不理抂殺其子若非次
更差次未及之如何可遣唯有我當代
之思之既定即自送身遣鹿母還我今代
汝汝勿憂也鹿王逕到王門衆人見之怪
其自來以事白王王亦怪之而命令前問
言諸鹿盡耶汝何以來鹿王言大王仁及
群鹿人無犯者但有滋茂何有盡時我以
異部群中有一鹿懷子以子垂産身當殂
割子亦併命歸告於我我以愍之非分更
差是亦不可若歸而不救無異木石是身不
久必不免死慈救苦厄功徳無量若人無
慈與虎狼無異王聞是言即從坐起
而説偈言
　　　　我實是畜獸　名曰人頭鹿　　　　
　　　　汝雖是鹿身　名爲鹿頭人　　　　
　　　　以理而言之　非以形爲人　　　　
　　　　若能有慈惠　雖獸實是人　　　　
　　　　我從今日始　不食一切肉　　　　
　　　　我以無畏施　且可安汝意
諸鹿得安王得仁信復次如愛法梵志十
二歳遍閻浮提求知聖法而不能得時世
無佛佛法亦盡有一婆羅門言我有聖法
一偈若實愛法當以與汝答言實愛法婆
羅門言若實愛法當以汝皮爲紙以身骨
爲筆以血書之當以與汝即如其言破
骨剥皮以血寫偈
　　　　如法應修行　非法不應受　　　　
　　　　今世亦後世　行法者安隱
復次昔野火燒林林中有一雉懃身自力
飛入水中漬其毛羽來滅大火火大水少
往來疲乏不以爲苦是時天帝釋來問之
言汝作何等答言我救此林愍衆生故
此林蔭育處廣清涼快樂我諸種類及諸宗
親并諸衆生皆依仰此我有身力云何懈怠
而不救之天帝問言汝乃精懃當至幾時
雉言以死爲期天帝言汝心雖爾誰證知
者即自立誓我心至誠信不虚者火即當
滅是時淨居天知菩薩弘誓即爲滅火自
古及今唯有此林常獨蔚茂不爲火燒如
是等種種宿世所行難爲能爲不惜身命
國財妻子象馬七珍頭目骨髓懃施不惓
如説菩薩爲諸衆生一日之中千死千生
如檀尸忍禪般若波羅蜜中所行如是菩薩
本生經中種種因縁相是爲身精進於諸善
法修行信樂不生疑悔而不懈怠從一切
賢聖下至凡人求法無厭如海呑流是
爲菩薩心精進問曰心無厭足是事不然
所以者何若所求事辦所願已成是則應
足若理不可求事不可辦亦應捨廢云
何恒無厭足如人穿井求泉用功轉多轉
無水相則應止息亦如行道已到所在
不應復行云何恒無厭足答曰菩薩精進
不可以世間譬喩爲比如穿井力少則不
能得水非無水也若此處無水餘處必有
如有所至必求至佛至佛無厭誨人不
惓故言無厭復次菩薩精進志願弘曠誓
度一切而衆生無盡是故精進亦不可盡
汝言事辦應止是事不然雖得至佛衆生
未盡不應休息譬如火相若不滅終不
冷菩薩精進亦復如是未入滅度終不休
息以是故十八不共法中欲及精進二事常
修復次菩薩不住法住般若波羅蜜中不廢
精進是菩薩精進非佛精進復次菩薩未
得菩薩道生死身以好事施衆生衆生反
更以不善事加之或有衆生菩薩讃美反
更毀辱菩薩恭敬而反輕慢菩薩慈念反求
其過謀欲中傷此衆生等無有力勢來
惱菩薩菩薩於此衆生發弘誓願我得佛
道要當度此惡中之惡諸衆生輩於此惡
中其心不懈生大悲心譬如慈母憐其子
病憂念不捨如是相是爲菩薩精進復次
行布施波羅蜜時十方種種乞兒來欲求
索不應索者皆來索之及所愛重難捨
之物語菩薩言與我兩眼與我頭腦骨髓
愛重妻子及諸貴價珍寶如是等難捨之物
乞者強索其心不動慳瞋不起見疑心不
生一心爲佛道故布施譬如須彌山四方
風吹所不能動如是種種相是名精進波
羅蜜復次菩薩精進遍行五波羅蜜是爲
精進波羅蜜問曰若行戒波羅蜜時若有
人來乞三衣鉢盂若與之則毀戒何以
故佛不聽故若不與則破檀波羅蜜精進
云何遍行五事答曰若新行菩薩則不能
一世一時遍行五波羅蜜如菩薩行檀波羅
蜜時見餓虎飢急欲食其子菩薩是時興
大悲心即以身施菩薩父母以失子故憂
愁懊惱兩目失明虎殺菩薩亦應得罪而
不籌量父母憂苦虎得殺罪但欲滿檀自
得福徳又如持戒比丘隨事輕重擯諸犯
法被擯之人愁苦懊惱但欲持戒不愍其
苦或時行世俗般若息慈悲心如釋迦牟
尼菩薩宿世爲大國王太子父王有梵志
師不食五穀衆人敬信以爲奇特太子
思惟人有四體必資五穀而此人不食必
是曲取人心非眞法也父母告子此人精
進不食五穀是世希有汝何愚甚而不敬
之太子答言願小留意此人不久證驗自
出是時太子求其住處至林樹間問林中
牧牛人此人何所食噉牧牛者答言此人
夜中少多服酥以自全命太子知已還
宮欲出其證驗即以種種諸下藥草熏青
蓮華清旦梵志入宮坐王邊太子手執此
花來供養之拜已授與梵志歡喜自念王及
夫人内外大小皆服事我唯太子不見敬信
今日以好華供養甚善無量得此好華敬
所來處擧以向鼻嗅之華中藥氣入腹須
臾腹内藥作欲求下處太子言梵志不食何
縁向厠急捉之須臾便吐王邊吐中純酥
證驗現已王與夫人乃知其詐太子言此
人眞賊求名故以誑一國如是行世俗般
若但求滿智寢憐愍心不畏人瞋或時
菩薩行出世間般若於持戒布施心不染
著何以故施者受者所施財物於罪不罪於
瞋不瞋於進於怠攝心散心不可得故復
次菩薩行精進波羅蜜於一切法不生不
滅非常非無常非苦非樂非空非實非我非無
我非一非異非有非無盡知一切諸法因縁
和合但有名字實相不可得菩薩作如是
觀知一切有爲皆是虚誑心息無爲欲滅
其心唯以寂滅爲安隱爾時念本願憐愍
衆生故還行菩薩法集諸功徳菩薩自念
我雖知諸法虚誑衆生不知是事於五道
中受諸苦痛我今當具足行六波羅蜜菩
薩報得神通亦得佛道三十二相八十種
好一切智慧大慈大悲無礙解脱十力四無
所畏十八不共法三達等無量諸佛法得是
法時一切衆生皆得信淨皆能受行愛樂佛
法能辦是事皆是精進波羅蜜力是爲精
進波羅蜜如佛所説爾時菩薩精進不見
身不見心身無所作心無所念身心一等
而無分別所求佛道以度衆生不見衆生
爲此岸佛道爲彼岸一切身心所作放捨
如夢所爲覺無所作是名寂滅諸精進故
名爲波羅蜜所以者何知一切精進皆是邪
僞故以一切作法皆是虚妄不實如夢如
幻諸法平等是爲眞實平等法中不應有
所求索是故知一切精進皆是虚妄雖知
精進虚妄而常成就不退是名菩薩眞實
精進如佛言我於無量劫中頭目髓腦以
施衆生令其願滿持戒忍辱禪定時在山
林中身體乾枯或持齋節食或絶諸色味
或忍罵辱刀杖之患是故身體焦枯又常
坐禪曝露懃苦以求智慧誦讀思惟問難講
説一切諸法以智分別好惡麁細虚實多少
供養無量諸佛慇懃精進求此功徳欲具
足五波羅蜜我是時無所得不得檀尸羼
精進禪智慧波羅蜜見然燈佛以五華散
佛布髮泥中得無生法忍即時六波羅蜜
滿於空中立偈讃然燈佛見十方無量諸
佛是時得實精進身精進平等故得心平等
心平等故得一切諸法平等如是種種因縁
相名爲精進波羅蜜
大智度論卷第十六

大智度論釋初品中禪波羅蜜
第二十八卷第
十七
　　龍樹菩薩造
　　後秦龜茲國三藏鳩摩羅什
奉　　　　　　　　詔譯
經不亂不味故應具足禪波羅蜜論問曰
菩薩法以度一切衆生爲事何以故閑坐
林澤靜默山間獨善其身棄捨衆生答曰
菩薩身雖遠離衆生心常不捨靜處求定
得實智慧以度一切譬如服藥將身權
息家務氣力平健則修業如故菩薩宴寂
亦復如是以禪定力故服智慧藥得神
通力還在衆生或作父母妻子或作師徒
宗長或天或人下至畜生種種語言方便開
導復次菩薩行布施持戒忍辱是三事名
爲福徳門於無量世中作天王釋提桓因
轉輪聖王閻浮提王常施衆生七寶衣服五
情所欲今世後世皆令具足如經中説轉
輪聖王以十善教民後世皆生天上世世
利益衆生令得快樂此樂無常還復受苦
菩薩因此發大悲心欲以常樂涅槃利益
衆生此常樂涅槃從實智慧生實智慧從一
心禪定生譬如然燈燈雖能照在大風
中不能爲用若置之密宇其用乃全散
心中智慧亦如是若無禪定靜室雖有智
慧其用不全得禪定則實智慧生以是故
菩薩雖離衆生遠在靜處求得禪定以
禪定清淨故智慧亦淨譬如油炷淨故其
明亦淨以是故欲得淨智慧者行此禪定
復次若求世間近事不能專心則事業不
成何況甚深佛道而不用禪定禪定名攝
諸亂心亂心輕飄甚於鴻毛馳散不停駛
過疾風不可制止劇於獼猴暫現轉滅甚
於掣電心相如是不可禁止若欲制之
非禪不定如偈説
　　　　禪爲守智藏　功徳之福田　　　　
　　　　禪爲清淨水　能洗諸欲塵　　　　
　　　　禪爲金剛鎧　能遮煩惱箭　　　　
　　　　雖未得無餘　涅槃分已得　　　　
　　　　得金剛三昧　摧碎結使山　　　　
　　　　得六神通力　能度無量人　　　　
　　　　囂塵蔽天日　大雨能淹之　　　　
　　　　覺觀風散心　禪定能滅之
復次禪定難得行者一心專求不廢乃當
得之諸天及神仙猶尚不能得何況凡夫
懈怠心者如佛在尼拘盧樹下坐禪魔王
三女説偈問言
　　　　獨坐林樹間　六根常寂默　　　　
　　　　有若失重寶　無援愁苦毒　　　　
　　　　容顏世無比　而常閉目坐　　　　
　　　　我等心有疑　何求而在此
爾時世尊以偈答曰
　　　　我得涅槃味　不樂處染愛　　　　
　　　　内外賊已除　汝父亦滅退　　　　
　　　　我得甘露味　安樂坐林間　　　　
　　　　恩愛之衆生　爲之起慈心
是時三女心生慚愧而自説言此人離欲
不可動也即滅去不現問曰行何方便
得禪波羅蜜答曰却五事五
塵除五法
五
蓋行五行云何却五事當呵責五欲哀
哉衆生常爲五欲所惱而猶求之不已此
五欲者得之轉劇如火炙疥五欲無益如
狗咬骨五欲増諍如鳥競肉五欲燒人
如逆風執炬五欲害人如踐惡蛇五欲無
實如夢所得五欲不久如假借須臾世人
愚惑貪著五欲至死不捨爲之後世受無
量苦譬如愚人貪著好果上樹食之不肯
時下人伐其樹樹傾乃墮身首毀壞痛惱而
死又此五欲得時須臾樂失時爲大苦如
蜜塗刀舐者貪甜不知傷舌五欲法者與
畜生共有智者識之能自遠離如説有一
優婆塞與衆估客遠出治生是時寒雪夜行
失伴在一石窟中住時山神變爲一女來
欲試之説此偈言
　　　　白雪覆山地　鳥獸皆隱藏　　　　
　　　　我獨無所恃　惟願見愍傷
優婆塞兩手掩耳而答偈言
　　　　無羞弊惡人　説此不淨言　　　　
　　　　水漂火燒去　不欲聞汝聲　　　　
　　　　有婦心不欲　何況造邪婬　　　　
　　　　諸欲樂甚淺　大苦患甚深　　　　
　　　　諸欲得無厭　失之爲大苦　　　　
　　　　未得願欲得　得之爲所惱　　　　
　　　　諸欲樂甚少　憂苦毒甚多　　　　
　　　　爲之失身命　如蛾赴燈火
山神聞此偈已即擎此人送至伴中是爲
智者呵欲不可著五欲者名爲妙色聲
香味觸欲求禪定皆應棄之云何棄色
觀色之患若人著色諸結使火盡皆熾然燒
害人身如火燒金銀煮沸熱蜜雖有色味
燒身爛口急應捨之若人染著妙色美味
亦復如是復次好惡在人色無定也何以
知之如遙見所愛之人即生喜愛心若遙
見怨家惡人即生怒害心若見中人則無
怒無喜若欲棄此喜怒當除邪念及色一
時倶捨譬如洋金燒身若欲除之不得
但欲棄火而留金要當金火倶棄如頻婆
娑羅王以色故身入敵國獨在婬女阿梵
婆羅房中憂填王以色染故截五百仙人
手足如是等種種因縁是名呵色欲云何
呵聲聲相不停暫聞即滅愚癡之人不解
聲相無常變失故於音聲中妄生好樂於
已過之聲念而生著如五百仙人在山中
住甄陀羅女於雪山池中浴聞其歌聲即
失禪定心醉狂逸不能自持譬如大風吹
諸林樹聞此細妙歌聲柔軟清淨生邪念
想是故不覺心狂今世失諸功徳後世當
墮惡道有智之人觀聲念念生滅前後不
倶無相及者作如是知則不生染著若
斯人者諸天音樂尚不能亂何況人聲如
是等種種因縁是名呵聲欲云何呵香人
謂著香少罪染愛於香開結使門雖復百
歳持戒能一時壞之如一阿羅漢常入龍
宮食已以鉢授與沙彌令洗鉢中有殘飯
數粒沙彌嗅之大香食之甚美便作方便
入師繩床下兩手捉繩床脚其師至時與
繩床倶入龍宮龍言此未得道何以將來
師言不覺沙彌得飯食之又見龍女身體
端正香妙無比心大染著即作要願我當
作福奪此龍處居其宮殿龍言後莫將此
沙彌來沙彌還已一心布施持戒專求所願
願早作龍是時遶寺足下水出自知必得
作龍徑至師本入處大池邊以袈裟覆頭
而入即死變爲大龍福徳大故即殺彼龍
擧池盡赤未爾之前諸師及僧呵之沙彌
言我心已定心相已出時師將諸衆僧就
池觀之如是因縁由著香故復次有一比
丘在林中蓮華池邊經行聞蓮華香其心
悦樂過而心愛池神語之言汝何以故捨
彼林下禪淨坐處而偸我香以著香故諸
結使臥者皆起時更有一人來入池中多
取其花掘挽根莖狼籍而去池神默無所
言比丘言此人破汝池取汝花汝都無言
我但池岸邊行便見呵罵言偸我香池神
言世間惡人常在罪垢糞中不淨沒頭我
不共語也汝是禪行好人而著此香破汝
好事是故呵汝譬如白疊鮮淨而有黒物
點汚衆人皆見彼惡人者譬如黒衣點墨
人所不見誰問之者如是等種種因縁是
名呵香欲云何呵味當自覺悟我但以貪
著美味故當受衆苦洋銅灌口噉燒鐵丸
若不觀食法嗜心堅著墮不淨虫中如
一沙彌心常愛酪諸檀越餉僧酪時沙彌
毎得殘分心中愛著樂喜不離命終之後
生此殘酪瓶中沙彌師得阿羅漢道僧分
酪時語言徐徐莫傷此愛酪沙彌諸人言
此是虫何以言愛酪沙彌答言此虫本是
我沙彌但坐貪愛殘酪故生此瓶中師得
酪分虫在中來師言愛酪人汝何以來即
以酪與之復次如一國王名月分王有
太子愛著美味王守園者日送好果園中
有一大樹樹上有鳥養子常飛至香山中
取好香果以養其子衆子爭之一果墮地
守園人晨朝見之奇其非常即送與王王
珍此果香色殊異太子見之便索王愛其
子即以與之太子食果得其氣味染心深
著日日欲得王即召園人問其所由守園
人言此果無種從地得之不知所由來
也太子啼哭不食王催責園人仰汝得
之園人至得果處見有鳥巣知鳥銜來
翳身樹上伺欲取之鳥母來時即奪得果
送日日如是鳥母怒之於香山中取毒果
其香味色全似前者園人奪得輸王王與太
子食之未久身肉爛壞而死著味如是有
失身之苦如是等種種因縁是名呵著味
欲云何呵觸此觸是生諸結使之火因繋
縛心之根本何以故餘四情則各當其分
此則遍滿身識生處廣故多生染著此著難
離何以知之如人著色觀身不淨三十
六種則生厭心若於觸中生著雖知不
淨貪其細軟觀不淨無所益是故難離
復次以其難捨故爲之常作重罪若墮地
獄地獄有二部一名寒冰二名焔火此二
獄中皆以身觸受罪苦毒萬端此觸名爲
大黒闇處危難之險道也復次如羅睺羅母
本生經中説釋迦文菩薩有二夫人一名劬
毘耶二名耶輸陀羅耶輸陀羅羅睺羅母也
劬毘耶是寶女故不孕子耶輸陀羅以菩
薩出家夜自覺妊身菩薩出家六年苦行
耶輸陀羅亦六年懷妊不産諸釋詰之菩
薩出家何由有此耶輸陀羅言我無他罪
我所懷子實是太子體胤諸釋言何以久而
不産答言非我所知諸釋集議聞王欲如
法治罪劬毘耶白王願寛恕之我常與
耶輸陀羅共住我爲其證知其無罪待其
子生知似父不治之無晩王即寛置佛六
年苦行既滿初成佛時其夜生羅睺羅王見
其似父愛樂忘憂語群臣言我兒雖去今
得其子與兒在無異耶輸陀羅雖免罪
黜惡聲滿國耶輸陀羅欲除惡名佛成道
已還迦毘羅婆度諸釋子時淨飯王及耶輸
陀羅常請佛入宮食是時耶輸陀羅持一
鉢百味歡喜丸與羅睺羅令持上佛是時
佛以神力變五百阿羅漢皆如佛身無
有別異羅睺羅以七歳身持歡喜丸徑至
佛前奉進世尊是時佛攝神力諸比丘身
復如故皆空鉢而坐唯佛鉢中盛滿歡喜
丸耶輸陀羅即白王言以此證驗我無罪
也耶輸陀羅即問佛言我有何因縁懷妊
六年佛言汝子羅睺羅過去久遠世時曾作
國王時有一五通仙人來入王國語王言
王法治賊請治我罪王言汝有何罪答言
我入王國犯不與取輒飮王水用王楊枝
王言我以相與何罪之有我初登王位皆
以水及楊枝施於一切仙人言王雖已施
我心疑悔罪不除也願今見治無令後罪
王言若必欲爾小停待我入還王入宮中
六日不出此仙人在王園中六日飢渇仙
人思惟此王正以此治我王過六日而出
辭謝仙人我便相忘莫見咎也以是因縁
故受五百世三惡道罪五百世常六年在母
胎中以是證故耶輸陀羅無有罪也是時
世尊食已出去耶輸陀羅心生悔恨如此
好人世所希有我得遭遇而今永失世尊
坐時諦視不眴世尊出時尋後觀之遠沒乃
止心大懊恨毎一思至躄地氣絶傍人以
水灑之乃得蘇息常獨思惟天下誰能善
爲呪術能轉其心令復本意歡樂如初
即以七寶名珠著金槃上以持募人有
一梵志應之言我能呪之令其意轉當作
百味歡喜丸以藥草和之以呪語禁之
其心便轉必來無疑耶輸陀羅受其教法遣
人請佛願與聖衆倶屈威神佛入王宮
耶輸陀羅即遣百味歡喜丸著佛鉢中佛
既食之耶輸陀羅冀想如願歡娯如初佛
食無異心目澄靜耶輸陀羅言今不動者
藥力未行故耳藥勢發時必如我願佛飯食
訖而呪願已從座起去耶輸陀羅冀藥力晡
時日入當發必還宮中佛食如常身心無
異諸比丘明日食時著衣持鉢入城乞食具
聞此事増益恭敬佛力無量神心難測不可
思議耶輸陀羅藥歡喜丸其力甚大而世尊
食之身心無異諸比丘食已出城以是事
具白世尊佛告諸比丘此耶輸陀羅非但
今世以歡喜丸惑我乃往過去世時亦以
歡喜丸惑我爾時世尊爲諸比丘説本生
因縁過去久遠世時婆羅奈國山中有仙
人以仲春之月於澡槃中小便見鹿麚
麀合會婬心即動精流槃中麀鹿飮之即
時有娠滿月生子形類如人唯頭有一
角其足似鹿鹿當産時至仙人菴邊而産
見子是人以付仙人而去仙人出時見此
鹿子自念本縁知是己兒取已養育及其
年大懃教學問通十八種大經又學坐禪
行四無量心即得五神通一時上山値大
雨泥滑其足不便躄地破其鍕持又傷
其足便大瞋恚以鍕持盛水呪令不雨
仙人福徳諸龍鬼神皆爲不雨不雨故五穀
五果盡皆不生人民窮乏無復生路婆羅
奈國王憂愁懊惱命諸大官集議雨事
明者議言我曾傳聞仙人山中有一角仙
人以足不便故上山躄地傷足瞋呪此
雨令十二年不墮王思惟言若十二年不
雨我國了矣無復人民王即開募其有
能令仙人失五通屬我爲民者當與分
國半治是婆羅奈國有婬女名曰扇陀端
正無雙來應王募問諸人言此是人非
人衆人言是人耳仙人所生婬女言若是
人者我能壞之作是語已取金槃盛好
寶物語國王言我當騎此仙人項來婬
女即時求五百乘車載五百美女五百鹿
車載種種歡喜丸皆以衆藥和之以衆
彩畫之令似雜果及持種種大力美酒色
味如水服樹皮衣草衣行林樹間以像
仙人於仙人菴邊作草庵而住一角仙人
遊行見之諸女皆出迎逆好華好香供養
仙人仙人大喜諸女皆以美言敬辭問訊
仙人將入房中坐好床蓐與好淨酒以
爲淨水與歡喜丸以爲果蓏食飮飽已語
諸女言我從生已來初未得如此好果好
水諸女言我以一心行善故天與我願
得此好果好水仙人問諸女汝何以故膚
色肥盛答言我曹食此好果飮此美水故
肥盛如此女白仙人言汝何以不在此
間住答曰亦可住耳女言可共澡洗即亦
可之女手柔軟觸之心動便復與諸美女
更互相洗欲心轉生遂成婬事即失神通
天爲大雨七日七夜令得歡喜飮食七
日已後酒果皆盡繼以山水木果其味不
美更索前者答言已盡今當共行去此不
遠有可得處仙人言隨意即便共出媱
女知去城不遠女便在道中臥言我極不
能復行仙人言汝不能行者騎我項上
當項汝去女先遣信白王王可觀我智
能王勅嚴駕出而觀之問言何由得爾女
白王言我以方便力故今已如此無所復
能令住城中好供養恭敬之足五所欲
拜爲大臣住城少日身轉羸痩念禪定心
樂厭此世欲王問仙人汝何不樂身轉羸
痩仙人答王我雖得五欲常自憶念林間
閑靜諸仙遊處不能去心王自思惟若我
強違其志違志爲苦苦極則死本以求除
旱患今已得之當復何縁強奪其志即發
遣之既還山中精進不久還得五通佛告
諸比丘一角仙人我身是也婬女者耶輸陀
羅是爾時以歡喜丸惑我我未斷結爲之
所惑今復欲以藥歡喜丸惑我不可得
也以是事故知細軟觸法能動仙人何況
愚夫如是種種因縁是名呵細滑欲如是
呵五欲除五蓋者復次貪欲之人去道
甚遠所以者何欲爲種種惱亂住處若心著
貪欲無由近道如除欲蓋偈所説
　　　　入道慚愧人　持鉢福衆生　　　　
　　　　云何縱塵欲　沈沒於五情　　　　
　　　　著鎧持刀杖　見敵而退走　　　　
　　　　如是怯弱人　擧世所輕笑　　　　
　　　　比丘爲乞士　除髮著袈裟　　　　
　　　　五情馬所制　取笑亦如是　　　　
　　　　又如豪貴人　盛服以嚴身　　　　
　　　　而行乞衣食　取笑於衆人　　　　
　　　　比丘除飾好　毀形以攝心　　　　
　　　　而更求欲樂　取笑亦如是　　　　
　　　　已捨五欲樂　棄之而不顧　　　　
　　　　如何還欲得　如愚自食吐　　　　
　　　　如是貪欲人　不知觀本願　　　　
　　　　亦不識好醜　狂醉於渇愛　　　　
　　　　慚愧尊重法　一切皆已棄　　　　
　　　　賢智所不親　愚騃所愛近　　　　
　　　　諸欲求時苦　得之多怖畏　　　　
　　　　失時懷熱惱　一切無樂時　　　　
　　　　諸欲患如是　以何當捨之　　　　
　　　　得諸禪定樂　則不爲所欺　　　　
　　　　欲樂著無厭　以何能滅除　　　　
　　　　若得不淨觀　此心自然無　　　　
　　　　著欲不自覺　以何悟其心　　　　
　　　　當觀老病死　爾乃出四淵　　　　
　　　　諸欲難放捨　何以能遠之　　　　
　　　　若能樂善法　此欲自然息　　　　
　　　　諸欲難可解　何以能釋之　　　　
　　　　觀身得實相　則不爲所縛　　　　
　　　　如是諸觀法　能滅諸欲火　　　　
　　　　譬如大澍雨　野火無在者
如是等種種因縁滅除欲蓋瞋恚蓋者失
諸善法之本墮諸惡道之因諸樂之怨家
善心之大賊種種惡口之府藏如佛教瞋弟
子偈言
　　　　汝當知思惟　受身及處胎　　　　
　　　　穢惡之幽苦　既生之艱難　　　　
　　　　既思得此意　而復不滅瞋　　　　
　　　　則當知此輩　則是無心人　　　　
　　　　若無罪報果　亦無諸呵責　　　　
　　　　猶當應慈忍　何況苦果劇　　　　
　　　　當觀老病死　一切無免者　　　　
　　　　當起慈悲心　云何惡加物　　　　
　　　　衆生相怨賊　斫刺受苦毒　　　　
　　　　云何修善人　而復加惱害　　　　
　　　　常當行慈悲　定心修諸善　　　　
　　　　不當懷惡意　侵害於一切　　　　
　　　　若勤修道法　惱害則不行　　　　
　　　　善惡勢不並　如水火相背　　　　
　　　　瞋恚來覆心　不知別好醜　　　　
　　　　亦不識利害　不知畏惡道　　　　
　　　　不計他苦惱　不覺身心疲　　　　
　　　　先自受苦因　然後及他人　　　　
　　　　若欲滅瞋恚　當思惟慈心　　　　
　　　　獨處自清閑　息事滅因縁　　　　
　　　　當畏老病死　九種瞋惱除　　　　
　　　　如是思惟慈　則得滅瞋毒
如是等種種因縁除瞋恚蓋睡眠蓋者能
破今世三事欲樂利樂福徳能破今世後世
究竟樂與死無異唯有氣息如一菩薩以
偈呵眠睡弟子言
　　　　汝起勿抱臭身臥　種種不淨假名人　　　　
　　　　如得重病箭入體　諸苦痛集安可眠　　　　
　　　　一切世間死火燒　汝當求出安可眠　　　　
　　　　如人被縛將去殺　災害垂至安可眠　　　　
　　　　結賊不滅害未除　如共毒蛇同室宿　　　　
　　　　亦如臨陣白刃間　爾時安可而睡眠　　　　
　　　　眠爲大闇無所見　日日侵誑奪人明　　　　
　　　　以眠覆心無所識　如是大失安可眠
如是等種種因縁呵睡眠蓋掉悔蓋者
掉之爲法破出家心如人攝心猶不能
住何況掉散掉散之人如無鉤醉象決
鼻駱駝不可禁制如偈説
　　　　汝已剃頭著染衣　執持瓦鉢行乞食　　　　
　　　　云何樂著戲掉法　既無法利失世樂
悔法者如犯大罪人常懷畏怖悔箭入
心堅不可拔如偈説
　　　　不應作而作　應作而不作　　　　
　　　　悔惱火所燒　後世墮惡道　　　　
　　　　若人罪能悔　已悔則放捨　　　　
　　　　如是心安樂　不應常念著　　　　
　　　　若有二種悔　不作若已作　　　　
　　　　以是悔著心　是則愚人相　　　　
　　　　不以心悔故　不作而能作　　　　
　　　　諸惡事已作　不能令不作
如是等種種因縁呵掉悔蓋疑蓋者以
疑覆心故於諸法中不得定心定心無
故於佛法中空無所得譬如人入寶山若
無手者無所能取如説疑義偈言
　　　　如人在岐道　疑惑無所趣　　　　
　　　　諸法實相中　疑亦復如是　　　　
　　　　疑故不懃求　諸法之實相　　　　
　　　　是疑從癡生　惡中之弊惡　　　　
　　　　善不善法中　生死及涅槃　　　　
　　　　定實眞有法　於中莫生疑　　　　
　　　　汝若生疑心　死王獄吏縛　　　　
　　　　如師子搏鹿　不能得解脱　　　　
　　　　在世雖有疑　當隨妙善法　　　　
　　　　譬如觀岐道　利好者應逐
如是等種種因縁故應捨疑蓋棄是五
蓋譬如負債得脱重病得差飢餓之地
得至豐國如從獄得出如於惡賊中得
自免濟安隱無患行者亦如是除却五蓋
其心安隱清淨快樂譬如日月以五事覆
曀煙雲塵霧羅睺阿修羅手障則不能明
照人心亦如是爲五蓋所覆自不能利
亦不能益人若能呵五欲除五蓋行五
法欲精進念巧慧一心行此五法得五支
成就初禪欲名欲於欲界中出欲得初禪
精進名離家持戒初夜後夜專精不懈節
食攝心不令馳散念名念初禪樂知欲
界不淨狂惑可賤初禪爲尊重可貴巧慧
名觀察籌量欲界樂初禪樂輕重得失一心
名常繋心縁中不令分散復次專求初禪
放捨欲樂譬如患怨常欲滅除則不爲怨
之所害也如佛爲著欲婆羅門説我本觀
欲欲爲怖畏憂苦因縁欲爲少樂其苦甚
多欲爲魔網纒綿難出欲爲燒熱乾竭諸
樂譬如樹林四邊火起欲爲如臨火坑
甚可怖畏如逼毒蛇如怨賊拔刀如惡
羅刹如惡毒入口如呑銷銅如三流狂
象如臨大深坑如師子斷道如摩竭魚
開口諸欲亦如是甚可怖畏若著諸欲令
人惱苦著欲之人亦如獄囚如鹿在圍如
鳥入網如魚呑鉤如豺搏狗如烏在
鴟群如蛇値野猪如鼠在猫中如群盲
人臨坑如蠅著熱油如𤻝人在陣如
躄人遭火如入沸鹹河如舐蜜塗刀如
四衢臠肉如薄覆刀林如華覆不淨如蜜
塗毒甕如毒蛇篋如夢虚誑如假借當歸
如幻誑小兒如焔無實如沒大水如船
入摩竭魚口如雹害穀如礔礰臨人諸
欲亦如是虚誑無實無牢無強樂少苦多欲
爲魔軍破諸善功徳常爲劫害衆生故
出如是等種種諸喩呵五欲除五蓋行五
法得至初禪問曰八背捨八勝處十一切
入四無量心諸定三昧如是等種種定不名
波羅蜜何以但言禪波羅蜜答曰此諸定功
徳都是思惟修禪秦言思惟修言禪波羅
蜜一切皆攝復次禪最大如王説禪則攝
一切説餘定則不攝何以故是四禪中智
定等而樂未到地中間地智多而定少無色
界定多而智少是處非樂譬如車一輪強一
輪弱則不安隱智定不等亦如是復次是四
禪處有四等心五神通背捨勝處一切處無
諍三昧願智頂禪自在定練禪十四變化心
般舟般諸菩薩三昧首楞嚴等略説則百二
十諸佛三昧不動等略説則百八及佛得道
捨壽如是等種種功徳妙定皆在禪中以是
故禪名波羅蜜餘定不名波羅蜜問曰汝
先言呵五欲除五蓋行五法得初禪修
何事依何道能得初禪答曰依不淨觀安
那般那念等諸定門如禪經禪義偈中説
　　　　離欲及惡法　有覺并有觀　　　　
　　　　離生得喜樂　是人入初禪　　　　
　　　　已得離婬火　則獲清涼定　　　　
　　　　如人大熱悶　入冷池則樂　　　　
　　　　如貧得寶藏　大喜覺動心　　　　
　　　　分別則爲觀　入初禪亦然　　　　
　　　　知二法亂心　雖善而應離　　　　
　　　　如大水澄靜　波蕩亦無見　　　　
　　　　譬如人大極　安隱睡臥時　　　　
　　　　若有喚呼聲　其心大惱亂　　　　
　　　　攝心入禪時　以覺觀爲惱　　　　
　　　　是故除覺觀　得入一識處　　　　
　　　　内心清淨故　定生得喜樂　　　　
　　　　得入此二禪　喜勇心大悦　　　　
　　　　攝心第一定　寂然無所念　　　　
　　　　患喜欲棄之　亦如捨覺觀　　　　
　　　　由受故有喜　失喜則生憂　　　　
　　　　離喜樂身受　捨念及方便　　　　
　　　　聖人得能捨　餘人捨爲難　　　　
　　　　若能知樂患　見不動大安　　　　
　　　　憂喜先已除　苦樂今亦斷　　　　
　　　　捨念清淨心　入第四禪中　　　　
　　　　第三禪中樂　無常動故苦　　　　
　　　　欲界中斷憂　初二禪除喜　　　　
　　　　是故佛世尊　第四禪中説　　　　
　　　　先已斷憂喜　今則除苦樂
復次持戒清淨閑居獨處守攝諸根初夜後
夜專精思惟棄捨外樂以禪自娯離諸欲
不善法依未到地得初禪初禪如阿毘曇
説禪有四種一味相應二淨三無漏四初
禪所攝報得五衆是中行者入淨無漏二禪
三禪四禪亦如是如佛所説若有比丘離
諸欲及惡不善法有覺有觀離生喜樂入初
禪諸欲者所愛著色等五欲思惟分別呵欲
如先説惡不善法者貪欲等五蓋離此内
外二事故得初禪初禪相有覺有觀喜樂一
心有覺有觀者得初禪中未曾所得善法功
徳故心大驚悟常爲欲火所燒得初禪時
如入清涼池又如貧人卒得寶藏行者思
惟分別欲界過罪知初禪利益功徳甚多心
大歡喜是名有覺有觀問曰有覺有觀爲
一法是二法耶答曰二法麁心初念是名
爲覺細心分別是名爲觀譬如撞鐘初聲
大時名爲覺後聲微細名爲觀問曰如阿
毘曇説欲界乃至初禪一心中覺觀相應今
云何言麁心初念名爲覺細心分別名爲觀
答曰二法雖在一心二相不倶覺時觀不
明了觀時覺不明了譬如日出衆星不現
一切心心數法隨時受名亦復如是如佛
説若斷一法我證汝得阿那含一法者所
謂慳貪實應説五下分結盡得阿那含云
何言但斷一法以是人慳貪偏多諸餘結
使皆從而生是故慳盡餘結亦斷覺觀隨時
受名亦復如是行者知是覺觀雖是善法
而嬈亂定心心欲離故呵是覺觀作是念
覺觀嬈動禪心譬如清水波盪則無所見
又如疲極之人得息欲睡傍人喚呼種種惱
亂攝心内定覺觀嬈動亦復如是如是等
種種因縁呵覺觀覺觀滅内清淨繋心一處
無覺無觀定生喜樂入二禪既得二禪得
二禪中未曾所得無比喜樂覺觀滅者知覺
觀過罪故滅内清淨者入深禪定信捨初
禪覺觀所得利重所失甚少所獲大多繋心
一縁故名内清淨行者觀喜之過亦如覺
觀隨所喜處多喜多憂所以者何如貧人
得寶歡喜無量一旦失之其憂亦深喜即
轉而成憂是故當捨離此喜故行捨念智
受身樂是樂聖人能得能捨一心在樂入
第三禪捨者捨喜心不復悔念智者既得
三禪中樂不令於樂生患受身樂者是三
禪樂遍身皆受聖人能得能捨者此樂世間
第一能生心著凡夫少能捨者以是故佛
説行慈果報遍淨地中第一行者觀樂之
失亦如觀喜知心不動處最爲第一若有
動處是則有苦行者以第三禪樂動故求
不動處以斷苦樂先滅憂喜故不苦不樂
捨念清淨入第四禪是四禪中無苦無樂但
有不動智慧以是故説第四禪捨念清淨
第三禪樂動故説苦是故第四禪中説斷苦
樂如佛説過一切色相不念別相滅有
對相得入無邊虚空處行者作是念若無
色則無飢渇寒熱之苦是身色麁重弊惡虚
誑非實先世因縁和合報得此身種種苦惱
之所住處云何當得免此身患當觀此
身中虚空常觀身空如籠如甑常念不
捨則得度色不復見身如内身空外色
亦爾是時能觀無量無邊空得此觀已無
苦無樂其心轉増如鳥閉著瓶中瓶破得
出是名空處定是空無量無邊以識縁
之縁多則散能破於定行者觀虚空縁受
想行識如病如癰如瘡如刺無常苦空無
我欺誑和合則有非是實也如是念已捨
虚空縁但縁識云何而縁現前識縁過去
未來無量無邊識是識無量無邊如虚空無
量無邊是名識處定是識無量無邊以識
縁之識多則散能破於定行者觀是縁識
受想行識如病如癰如瘡如刺無常苦空
無我欺誑和合而有非實有也如是觀已
則破識相是呵識處讃無所有處破諸識
相繋心在無所有中是名無所有處定無
所有處縁受想行識如病如癰如瘡如刺
無常苦空無我欺誑和合而有非實有也如
是思惟無想處如癰有想處如病如癰如
瘡如刺第一妙處是非有想非無想處問
曰非有想非無想處有受想行識云何言非
有想非無想答曰是中有想微細難覺故謂
爲非有想有想故非無想凡夫心謂得諸法
實相是爲涅槃佛法中雖知有想因其本
名名爲非有想非無想處問曰云何是無
想答曰無想有三種一無想定二滅受定
三無想天凡夫人欲滅心入無想定佛弟
子欲滅心入滅受定是諸禪定有二種若
有漏若無漏有漏即是凡夫所行如上説無
漏是十六聖行若有漏道依上地邊離下
地欲若無漏道離自地欲及上地以是故
凡夫於有頂處不得離欲更無上地邊故
若佛弟子欲離欲界欲欲界煩惱思惟斷九
種上中下上上上中上下中上中中中下
下上下中下下斷此九種故佛弟子若依
有漏道欲得初禪是時於未到地九無礙
道八解脱道中現在修有漏道未來修有漏
無漏道第九解脱道中於未到地現在修
有漏道未來修未到地有漏無漏道及初禪
邊地有漏若無漏道欲得初禪亦如是若
依有漏道離初禪欲於第二禪邊地九無
礙道八解脱道中現在修二禪邊地有漏
未來修二禪邊地有漏道亦修無漏初禪
及眷屬第九解脱道中於第二禪邊地現
在修二禪邊地有漏道未來修二禪邊地初
禪無漏及眷屬二禪淨無漏若無漏道離初
禪欲九無礙道八解脱道中現在修自地
無漏道未來修初禪及眷屬有漏無漏道第
九解脱道中現在修自地無漏道未來修初
禪及眷屬有漏無漏道及修二禪淨無漏乃
至無所有處離欲時亦如是非有想非無想
處離欲時九無礙道八解脱道中但修一
切無漏道第九解脱道中修三界善根及無
漏道除無心定修有二種一得修二行修
得修名本所不得而今得未來世修自事
亦修餘事行修名曾得於現前修未來亦
爾不修餘如是等種種諸禪定中修復次
禪定相略説有二十三種八味八淨七無漏
復有六因相應因共因相似因遍因報因
名因一一無漏七無漏因是相似因自地中
増相應因共有因初味定初味定因乃至後
味定後味定因淨亦如是四縁因縁次第縁
縁縁増上縁因縁者如上説初禪無漏定
次第生六種定一初禪淨二無漏二禪三禪
亦如是二禪無漏定次第生八種定自地淨
無漏初禪淨無漏三禪四禪亦如是三禪無
漏定次第生十種自地二下地四上地四
第四禪空處亦如是識處無漏定次第生九
種自地二下地四上地三無所有處無漏定
次第生七種自地二下地四上地一非有想
非無想處淨次第生六心自地二下地四
諸淨地亦如是又皆益自地味初禪味次第
二種味淨乃至非想非非想處味亦如是淨
無漏禪一切處縁味禪縁自地中味亦縁
淨愛無無漏縁故不縁無漏淨無漏根
本無色定不縁下地有漏名因増上縁通
一切四無量心三背捨八勝處八一切處皆
縁欲界五神通縁欲色界餘各隨所縁滅
受想定無所縁一切四禪中有練法以無
漏練有漏故得四禪心自在能以無漏第
四禪練有漏第四禪然後第三第二第一禪
皆以自地無漏練自地有漏問曰何以名
練禪答曰諸聖人樂無漏定不樂有漏離
欲時淨有漏不樂而自得今欲除其滓穢
故以無漏練之譬如煉金去其穢無
漏練有漏亦復如是從無漏禪起入淨禪
如是數數是名爲煉復次諸禪中有頂禪何
以故名頂有二種阿羅漢壞法不壞法不壞
法阿羅漢於一切深禪定得自在能起頂
禪得是頂禪能轉壽爲富轉富爲壽復
有願智四辯無諍三昧願智者願欲知三
世事隨所願則知此願智二處攝欲界第
四禪四辯者法辯辭辯二處攝欲界初禪
餘二辯九地攝欲界四禪四無色定無諍三
昧者令他心不起諍五處攝欲界及四禪
問曰得諸禪更有餘法耶答曰味定生亦
得退亦得淨禪生時得離欲時得無漏離
欲時得退時得九地無漏定四禪三無色定
未到地禪中間能斷結使未到地禪中間捨
根相應若人成就禪下地變化心亦成就如
初禪成就有二種變化心一者初禪二者
欲界二禪三種三禪四種四禪五種若二禪
三禪四禪中欲聞見觸時皆用梵世識識
滅時則止四無量意五神通八背捨八勝處
十一切入九次第定九相十想三三昧三解
脱門三無漏根三十七品如是等諸功徳皆
禪波羅蜜中生是中應廣説問曰應説禪
波羅蜜何以但説禪答曰禪是波羅蜜之
本得是禪已憐愍衆生内心中有種種禪
定妙樂而不知求乃在外法不淨苦中求
樂如是觀已生大悲心立弘誓願我當
令衆生皆得禪定内樂離不淨樂依此禪
樂已次令得佛道樂是時禪定得名波
羅蜜復次於此禪中不受味不求報不
隨報生爲調心故入禪以智慧方便還
生欲界度脱一切衆生是時禪名爲波羅
蜜復次菩薩入深禪定一切天人不能知
其心所依所縁見聞覺知法中心不動如毘
摩羅鞊經中爲舍利弗説宴坐法不依
身不依心不依三界於三界中不得身
心是爲宴坐復次若人聞禪定樂勝於人
天樂便捨欲樂求禪定是爲自求樂利不
足奇也菩薩則不然但爲衆生欲令
慈悲心淨不捨衆生菩薩禪禪中皆發大
悲心禪有極妙内樂而衆生捨之而求外
樂譬如大富盲人多有伏藏不知不見而
行乞求智者愍其自有妙物不能知見
而從他乞衆生亦如是心中自有種種禪
定樂而不知發反求外樂復次菩薩知諸
法實相故入禪中心安隱不著味諸餘外
道雖入禪定心不安隱不知諸法實故
著禪味問曰阿羅漢辟支佛倶不著味何
以不得禪波羅蜜答曰阿羅漢辟支佛雖
不著味無大悲心故不名禪波羅蜜又
復不能盡行諸禪菩薩盡行諸禪麁細大
小深淺内縁外縁一切盡行以是故菩薩心
中名禪波羅蜜餘人但名禪復次外道聲聞
菩薩皆得禪定而外道禪中有三種患或味
著或邪見或憍慢聲聞禪中慈悲薄於諸法
中不以利智貫達諸法實相獨善其身
斷諸佛種菩薩禪中無此事欲集一切諸
佛法故於諸禪中不忘衆生乃至昆虫
常加慈念如釋迦文尼佛本爲螺髻仙人
名尚闍利常行第四禪出入息斷在一樹
下坐兀然不動鳥見如此謂之爲木即
於髻中生卵是菩薩從禪覺知頭上有
鳥卵即自思惟若我起動鳥母必不復來鳥
母不來鳥卵必壞即還入禪至鳥子飛去
爾乃起復次除菩薩餘人欲界心不得次
第入禪菩薩行禪波羅蜜於欲界心次第
入禪何以故菩薩世世修諸功徳結使心
薄心柔軟故復次餘人得總相智慧能離欲
如無常觀苦觀不淨觀菩薩於一切法中能
別相分別離欲如五百仙人飛行時聞甄
陀羅女歌聲心著狂醉皆失神足一時墮地
如聲聞聞緊陀羅王屯崙摩彈琴歌聲以
諸法實相讃佛是時須彌山及諸樹木皆動
大迦葉等諸大弟子皆於座上不能自安
天須菩薩問大迦葉汝最耆年行頭陀第
一今何故不能制心自安大迦葉答曰我
於人天諸欲心不傾動是菩薩無量功徳報
聲又復以智慧變化作聲所不能忍若八
方風起不能令須彌山動劫盡時毘藍風
至吹須彌山令如腐草以是故知菩薩
於一切法中別相觀得離諸欲諸餘人等
但得禪之名字不得波羅蜜復次餘人知
菩薩入出禪心不能知住禪心所縁所到
知諸法深淺阿羅漢辟支佛尚不能知何
況餘人譬如象王渡水入時出時足迹可
見在水中時不可得知若得初禪同得
初禪人能知而不能知菩薩入初禪有人
得二禪觀知得初禪心了了知不能知菩
薩入初禪心乃至非有想非無想處亦如
是復次超越三昧中從初禪起入第三禪
第三禪中起入虚空處虚空處起入無所
有處二乘唯能超一不能超二菩薩自
在超從初禪起或入三禪如常法或時入
第四禪或入空處識處無所有處或非有想
非無想處或入滅受想定滅受想定起或
入無所有處或識處空處四禪乃至初禪或
時超一或時超二乃至超九聲聞不能
超二何以故智慧功徳禪定力薄故譬如二
種師子一黄師子二白髮師子黄師子雖
亦能超不如白髮師子王如是等種種
因縁分別禪波羅蜜復次爾時菩薩常入禪
定攝心不動不生覺觀亦能爲十方一切
衆生以無量音聲説法而度脱之是名禪
波羅蜜問曰如經中説先有覺觀思惟然
後能説法入禪定中無語覺觀不應得
説法汝今云何言常在禪定中不生覺觀
而爲衆生説法答曰生死人法入禪定先
以語覺觀然後説法法身菩薩離生死身
知一切諸法常住如禪定相不見有亂
法身菩薩變化無量身爲衆生説法而菩
薩心無所分別如何修羅琴常自出聲隨
意而作無人彈者此亦無散心亦無攝心
是福徳報生故隨人意出聲法身菩薩亦
如是無所分別亦無散心亦無説法相
是無量福徳禪定智慧因縁故是法身菩薩
種種法音隨應而出慳貪心多聞説布施之
聲破戒瞋恚懈怠亂心愚癡之人各各聞説
持戒忍辱禪定智慧之聲聞是法已各各思
惟漸以三乘而得度脱復次菩薩觀一切
法若亂若定皆是不二相餘人除亂求定
何以故以亂法中起瞋想於定法中生著
想如鬱陀羅伽仙人得五通日日飛到國
王宮中食王大夫人如其國法捉足而禮
夫人手觸即失神通從王求車乘駕而出
還其本處入林樹間更求五通一心專至
垂當得時有鳥在樹上急鳴以亂其意捨
樹至水邊求定復聞魚鬪動水之聲此人
求禪不得即生瞋恚我當盡殺魚鳥此人
久後思惟得定生非有想非無想處於彼
壽盡下生作飛狸殺諸魚鳥作無量罪墮
三惡道是爲禪定中著心因縁外道如此
佛弟子中亦有一比丘得四禪生増上慢
謂得四道得初禪時謂是須陀洹第二禪
時謂是斯陀含第三禪時謂是阿那含第四
禪時謂得阿羅漢恃是而止不復求進命
欲盡時見有四禪中陰相來便生邪見謂
無涅槃佛爲欺我惡邪生故失四禪中陰
便見阿鼻泥犁中陰相命終即生阿鼻地
獄諸比丘問佛某甲比丘阿蘭若命終生何
處佛言是人生阿鼻泥犁中諸比丘皆大
驚怪此人坐禪持戒所由爾耶佛言此人増
上慢得四禪時謂得四道故臨命終時見
四禪中陰相便生邪見謂無涅槃我是阿
羅漢今還復生佛爲虚誑是時即見阿鼻泥
犁中陰相命終即生阿鼻地獄中是時佛
説偈言
　　　　多聞持戒禪　未得無漏法　　　　
　　　　雖有此功徳　此事不可信
是比丘受是惡道苦是故知取亂相能生
瞋等煩惱取定相能生著菩薩不取亂相
亦不取禪定相亂定相一故是名禪波羅
蜜如初禪相離欲除蓋攝心一處是菩薩
利根智慧觀故於五蓋無所捨於禪定相
無所取諸法相空故云何於五蓋無所
捨貪欲蓋非内非外亦不兩中間何以故
若内法有不應待外生若外法有於我亦
無患若兩中間有兩間則無處亦不從先
世來何以故一切法無來故如童子無有
欲若先世有者小亦應有以是故知先世
不來亦不至後世不從諸方來亦不常自
有不一分中非遍身中二亦不從五塵
來亦不從五情出無所從生無所從滅
是貪欲若先生若後生若一時生是事不然
何以故若先有生後有貪欲是中不應貪
欲生未有貪欲故若後有生先有貪欲則
生無所生若一時生則無生者無生處生
者生處無分別故復次是貪欲貪欲者不一
不異何以故離貪欲貪欲者不可得離貪
欲者貪欲不可得是但從和合因縁生和
合因縁生法即是自性空如是貪欲貪欲者
異不可得若一貪欲貪欲者則無分別如是
等種種因縁貪欲生不可得若法無生是法
亦無滅不生不滅故則無定無亂如是觀
貪欲蓋則與禪爲一餘蓋亦如是若得諸
法實相觀五蓋則無所有是時便知五蓋
實相即是禪實相禪實相即是五蓋菩薩
如是能知五欲及五蓋禪定及支一相無
所依入禪定是爲禪波羅蜜復次若菩薩行
禪波羅蜜時五波羅蜜和合助成是名禪波
羅蜜復次菩薩以禪波羅蜜力得神通一
念之頃不起於定能供養十方諸佛華香
珍寶種種供養復次菩薩以禪波羅蜜力變
身無數遍入五道以三乘法教化衆生復
次菩薩入禪波羅蜜中除諸惡不善法入
初禪乃至非有想非無想定其心調柔一一禪
中行大慈大悲以慈悲因縁拔無量劫中
罪得諸法實相智故爲十方諸佛及大菩
薩所念復次菩薩入禪波羅蜜中以天眼
觀十方五道中衆生見生色界中者受禪定
樂味還墮禽獸中受種種苦復見欲界諸
天七寶池中華香自娯後墮鹹沸屎地獄中
見人中多聞世智辯聰不得道故還墮
猪羊畜獸中無所別知如是等種種失
大樂得大苦失大利得大衰失尊貴得
卑賤於此衆生生悲心漸漸増廣得成大
悲不惜身命爲衆生故懃行精進以求佛
道復次不亂不味故名禪波羅蜜如佛告
舍利弗菩薩般若波羅蜜中住具足禪波羅
蜜不亂不味故問曰云何名亂亂有二
種一者微二者麁微者有三種一愛多二
慢多三見多云何愛多得禪定樂其心樂著
愛味云何慢多得禪定時自謂難事已
得而以自高云何見多以我見等入禪定
分別取相是實餘妄語是三名爲微細亂
從是因縁於禪定退起三毒是爲麁亂味
者初得禪定一心愛著是爲味問曰一切
煩惱皆能染著何以故但名愛爲味答曰
愛與禪相似何以故禪則攝心堅住愛亦專
著難捨又初求禪時心專欲得愛之爲性
欲樂專求欲與禪定不相違故既得禪
定深著不捨則壞禪定譬如施人物必
望現報則無福徳於禪受味愛著於禪
亦復如是是故但以愛名味不以餘結爲
味
大智度論卷第十七

大智度論釋初品中般若波羅蜜
第二十九卷第
十八
　　龍樹菩薩造
　　後秦龜茲國三藏鳩摩羅什
奉　　　　　　　　詔譯
經於一切法不著故應具足般若波羅蜜
論問曰云何名般若波羅蜜答曰諸菩薩
從初發心求一切種智於其中間知諸法
實相慧是般若波羅蜜問曰若爾者不應
名爲波羅蜜何以故未到智慧邊故答曰
佛所得智慧是實波羅蜜因是波羅蜜故菩
薩所行亦名波羅蜜因中説果故是般若波
羅蜜在佛心中變名爲一切種智菩薩行
智慧求度彼岸故名波羅蜜佛已度彼
岸故名一切種智問曰佛一切諸煩惱及
習已斷智慧眼淨應如實得諸法實相諸法
實相即是般若波羅蜜菩薩未盡諸漏慧眼
未淨云何能得諸法實相答曰此義後品
中當廣説今但略説如人入海有始入者
有盡其源底者深淺雖異倶名爲入佛菩
薩亦如是佛則窮盡其底菩薩未斷諸煩
惱習勢力少故不能深入如後品中説譬
喩如人於闇室然燈照諸器物皆悉分了
更有大燈益復明審則知後燈所破之闇
與前燈合住前燈雖與闇共住而亦能照
物若前燈無闇則後燈無所増益諸佛菩
薩智慧亦如是菩薩智慧雖與煩惱習合
而能得諸法實相亦如前燈亦能照物佛
智慧盡諸煩惱習亦得諸法實相如後燈
倍復明了問曰云何是諸法實相答曰衆人
各各説諸法實相自以爲實此中實相者
不可破壞常住不異無能作者如後品中
佛語須菩提若菩薩觀一切法非常非無
常非苦非樂非我非無我非有非無等
亦不作是觀是名菩薩行般若波羅蜜是
義捨一切觀滅一切言語離諸心行從本
已來不生不滅如涅槃相一切諸法相亦如
是是名諸法實相如讃般若波羅蜜偈
説
　　　　般若波羅蜜　實法不顛倒　　　　
　　　　念想觀已除　言語法亦滅　　　　
　　　　無量衆罪除　清淨心常一　　　　
　　　　如是尊妙人　則能見般若　　　　
　　　　如虚空無染　無戲無文字　　　　
　　　　若能如是觀　是即爲見佛　　　　
　　　　若如法觀佛　般若及涅槃　　　　
　　　　是三則一相　其實無有異　　　　
　　　　諸佛及菩薩　能利益一切　　　　
　　　　般若爲之母　能出生養育　　　　
　　　　佛爲衆生父　般若能生佛　　　　
　　　　是則爲一切　衆生之祖母　　　　
　　　　般若是一法　佛説種種名　　　　
　　　　隨諸衆生力　爲之立異字　　　　
　　　　若人得般若　議論心皆滅　　　　
　　　　譬如日出時　朝露一時失　　　　
　　　　般若之威徳　能動二種人　　　　
　　　　無智者恐怖　有智者歡喜　　　　
　　　　若人得般若　則爲般若主　　　　
　　　　般若中不著　何況於餘法　　　　
　　　　般若無所來　亦復無所去　　　　
　　　　智者一切處　求之不能得　　　　
　　　　若不見般若　是則爲被縛　　　　
　　　　若人見般若　是亦名被縛　　　　
　　　　若人見般若　是則得解脱　　　　
　　　　若不見般若　是亦得解脱　　　　
　　　　是事爲希有　甚深有大名　　　　
　　　　譬如幻化物　見而不可見　　　　
　　　　諸佛及菩薩　聲聞辟支佛　　　　
　　　　解脱涅槃道　皆從般若得　　　　
　　　　言説爲世俗　憐愍一切故　　　　
　　　　假名説諸法　雖説而不説　　　　
　　　　般若波羅蜜　譬如大火焔　　　　
　　　　四邊不可取　無取亦不取　　　　
　　　　一切取已捨　是名不可取　　　　
　　　　不可取而取　是即名爲取　　　　
　　　　般若無壞相　過一切言語　　　　
　　　　適無所依止　誰能讃其徳　　　　
　　　　般若雖叵讃　我今能得讃　　　　
　　　　雖未脱死地　則爲已得出
大智度論釋般若相義第三十
問曰何以獨稱般若波羅蜜爲摩訶而不
稱五波羅蜜答曰摩訶秦言大般若言
慧波羅蜜言到彼岸以其能到智慧大海
彼岸到諸一切智慧邊窮盡其極故名
到彼岸一切世間中十方三世諸佛第一大
次有菩薩辟支佛聲聞是四大人皆從般若
波羅蜜中生是故名爲大復次能與衆生
大果報無量無盡常不變異所謂涅槃餘五
波羅蜜不能爾布施等離般若波羅蜜但
能與世間果報是故不得名大問曰何者
是智慧答曰般若波羅蜜攝一切智慧所
以者何菩薩求佛道應當學一切法得一
切智慧所謂聲聞辟支佛佛智慧是智慧有
三種學無學非學非無學非學非無學智者
如乾慧地不淨安那般那欲界繋四念處煖
法頂法忍法世間第一法等學智者苦法智
忍慧乃至向阿羅漢第九無礙道中金剛三
昧慧無學智者阿羅漢第九解脱智從是
已後一切無學智如盡智無生智等是爲
無學智求辟支佛道智慧亦如是問曰若
辟支佛道亦如是者云何分別聲聞辟支佛
答曰道雖一種而用智有異若諸佛不出
佛法已滅是人先世因縁故獨出智慧不
從他聞自以智慧得道如一國王出在
園中遊戲清朝見林樹華果蔚茂甚可愛
樂王食已而臥王諸夫人婇女皆共取華
毀折林樹王覺已見林毀壞而自覺悟一
切世間無常變壞皆亦如是思惟是已無漏
道心生斷諸結使得辟支佛道具六神通
即飛到閑靜林間如是等因縁先世福徳願
行果報今世見少因縁成辟支佛道如是
爲異復次辟支佛有二種一名獨覺二名
因縁覺因縁覺如上説獨覺者是人今世成
道自覺不從他聞是名獨覺辟支迦佛獨
覺辟支迦佛有二種一本是學人在人中
生是時無佛佛法滅是須陀洹已滿七生
不應第八生自得成道是人不名佛不
名阿羅漢名爲小辟支迦佛與阿羅漢無
異或有不如舍利弗等大阿羅漢者大
辟支佛亦於一百劫中作功徳増長智
慧得三十二相分或有三十一相或三
十二十九相乃至一相於九種阿羅漢中
智慧利勝於諸深法中總相別相能入久修
習定常樂獨處如是相名爲大辟支迦佛
以是爲異求佛道者從初發心作願願
我作佛度脱衆生得一切佛法行六波羅
蜜破魔軍衆及諸煩惱得一切智成佛道
乃至入無餘涅槃隨本願行從是中間所
有智慧總相別相一切盡知是名佛道智慧
是三種智慧盡能知盡到其邊以是故言到
智慧邊問曰若如所説一切智慧盡應入
若世間若出世間何以但言三乘智慧盡到
其邊不説餘智答曰三乘是實智慧餘者
皆是虚妄菩薩雖知而不專行如除摩梨
山一切無出栴檀木若餘處或有好語皆
從佛法中得自非佛法初聞似好久則不
妙譬如牛乳驢乳其色雖同牛乳攅則成
酥驢乳攅則成尿佛法語及外道語不
殺不盜慈愍衆生攝心離欲觀空雖同然外
道語初雖似妙窮盡所歸則爲虚誑一切
外道皆著我見若實有我應墮二種若壞
相若不壞相若壞相應如牛皮若不壞相應
如虚空此二處無殺罪無不殺福若如虚
空雨露不能潤風熱不能乾是則墮常
相若常者苦不能惱樂不能悦若不受苦
樂不應避禍就福若如牛皮則爲風雨
所壞若壞則墮無常若無常則無罪福外
道語若實如是何有不殺爲福殺生爲罪
問曰外道戒福所失如是其禪定智慧復云
何答曰外道以我心逐禪故多愛見慢故
不捨一切法故無有實智慧問曰汝言外
道觀空觀空則捨一切法云何言不捨一
切法故無有實智慧答曰外道雖觀空
而取空相雖知諸法空而不自知我空
愛著觀空智慧故問曰外道有無想定心
心數法都滅都滅故無有取相愛著智慧
咎答曰無想定力強令心滅非實智慧力
又於此中生涅槃想不知是和合作法
以是故墮顛倒中是中心雖暫滅得因縁
還生譬如人無夢睡時心想不行悟則還
有問曰無想定其失如是更有非有想非無
想定是中無一切妄想亦不如強作無想
定滅想是中以智慧力故無想答曰是中
有想細微故不覺若無想佛弟子復何縁更
求實智慧佛法中是非有想非無想中識依
四衆住是四衆屬因縁故無常無常故苦
無常苦故空空故無我空無我故可捨汝等
愛著智慧故不得涅槃譬如尺蠖屈安後
足然後進前足所縁盡無復進處而還外道
依止初禪捨下地欲乃至依非有想非無
想處捨無所有處上無所復依故不能
捨非有想非無想處以更無依處恐懼失
我畏墮無所得中故復次外道經中有聽
殺盜婬妄語飮酒言爲天祠呪殺無罪爲
行道故若遭急難欲自全身而殺小人
無罪又有急難爲行道故除金餘者得
盜取以自全濟後當除此殃罪除師婦國
王夫人善知識妻童女餘者逼迫急難得邪
婬爲師及父母爲身爲牛爲媒故聽妄
語寒郷聽飮石蜜酒天祠中或聽嘗一
渧二渧酒佛法中則不然於一切衆生
慈心等視乃至蟻子亦不奪命何況殺人
一針一縷不取何況多物無主婬女不以
指觸何況人之婦女戲笑不得妄語何況
故作妄語一切酒一切時常不得飮何況
寒郷天祠汝等外道與佛法懸殊有若天
地汝等外道法是生諸煩惱處佛法則是
滅諸煩惱處是爲大異諸佛法無量有若
大海隨衆生意故種種説法或説有或説
無或説常或説無常或説苦或説樂或説
我或説無我或説懃行三業攝諸善法或
説一切諸法無作相如是等種種異説無
智聞之謂爲乖錯智者入三種法門觀一
切佛語皆是實法不相違背何等是三門一
者昆勒門二者阿毘曇門三者空門問曰云
何名昆勒云何名阿毘曇云何名空門答
曰昆勒有三百二十萬言佛在世時大迦
栴延之所造佛滅度後人壽轉減憶識力
少不能廣誦諸得道人撰爲三十八萬四千
言若人入昆勒門論議則無窮其中有隨
相門對治門等種種諸門隨相門者如佛説
偈
　　　　諸惡莫作　諸善奉行　自淨其意　　　　
　　　　是諸佛教
是中心數法盡應説今但説自淨其意則
知諸心數法已説何以故同相同縁故如
佛説四念處是中不離四正懃四如意足五
根五力何以故四念處中四種精進則是四
正懃四種定是爲四如意足五種善法是爲
五根五力佛雖不説餘門但説四念處當
知已説餘門如佛於四諦中或説一諦或
二或三如馬星比丘爲舍利弗説偈
　　　　諸法從縁生　是法縁及盡　　　　
　　　　我師大聖王　是義如是説
此偈但説三諦當知道諦已在中不相離
故譬如一人犯事擧家受罪如是等名爲
隨相門對治門者如佛但説四顛倒常顛
倒樂顛倒我顛倒淨顛倒是中雖不説四
念處當知已有四念處義譬如説藥已
知其病説病則知其藥若説四念處則
知已説四倒四倒則是邪相若説四倒則
已説諸結所以者何説其根本則知枝條
皆得如佛説一切世間有三毒説三毒當
知已説三分八正道若説三毒當知已
説一切諸煩惱毒十五種愛是貪欲毒十
五種瞋是瞋恚毒十五種無明是愚癡毒諸
邪見憍慢疑屬無明如是一切結使皆入
三毒以何滅之三分八正道若説三分八
正道當知已説一切三十七品如是等種
種相名爲對治門如是等諸法名爲昆勒
門云何名阿毘曇門或佛自説諸法義或
佛自説諸法名諸弟子種種集述解其義
如佛説若有比丘於諸有爲法不能正
憶念欲得世間第一法無有是處若不
得世間第一法欲入正位中無有是處
若不入正位欲得須陀洹斯陀含阿那含
阿羅漢無有是處有比丘於諸有爲法正
憶念得世間第一法斯有是處若得世間
第一法入正位入正位得須陀洹斯陀含
阿那含阿羅漢必有是處如佛直説世間
第一法不説相義何界繋何因何縁何果
報從世間第一法種種聲聞所行法乃至無
餘涅槃一一分別相義如是等是名阿毘
曇門空門者生空法空如頻婆娑羅王迎經
中佛告大王色生時但空生色滅時但空
滅諸行生時但空生滅時但空滅是中無吾
我無人無神無人從今世至後世除因
縁和合名字等衆生凡夫愚人逐名求實如
是等經中佛説生空法空者如佛説大空
經中十二因縁無明乃至老死若有人言是
老死若言誰老死皆是邪見生有取愛受觸
六入名色識行無明亦如是若有人言身即
是神若言身異於神是二雖異同爲邪見
佛言身即是神如是邪見非我弟子身異
於神亦是邪見非我弟子是經中佛説法
空若説誰老死當知是虚妄是名生空若
説是老死當知是虚妄是名法空乃至無
明亦如是復次佛説梵網經中六十二見若
有人言神常世間亦常是爲邪見若言神
無常世間無常是亦邪見神及世間常亦無
常神及世間非常亦非非常皆是邪見以是
故知諸法皆空是爲實問曰若言神常應
是邪見何以故神性無故若言世間常亦
應是邪見何以故世間實皆無常顛倒故
言有常若言神無常亦應是邪見何以故
神性無故不應言無常若言世間無常不
應是邪見何以故一切有爲法性實皆無
常答曰若一切法實皆無常佛云何説世間
無常是名邪見是故可知非實是無常問
曰佛處處説觀有爲法無常苦空無我令
人得道云何言無常墮邪見答曰佛處處
説無常處處説不滅如摩訶男釋王來至
佛所白佛言是迦毘羅人衆殷多我或値
奔車逸馬狂象鬪人時便失念佛心是時
自念我今若死當生何處佛告摩訶男汝
勿怖勿畏汝是時不生惡趣必至善處譬
如樹常東向曲若有斫者必當東倒善人
亦如是若身壞死時善心意識長夜以信
戒聞施慧熏心故必得利益上生天上若
一切法念念生滅無常佛云何言諸功徳熏
心故必得上生以是故知非無常性問
曰若無常不實佛何以説無常答曰佛隨
衆生所應而説法破常顛倒故説無常
以人不知不信後世故説心去後世上
生天上罪福業因縁百千萬劫不失是對治
悉檀非第一義悉檀諸法實相非常非無常
佛亦處處説諸法空諸法空中亦無無常以
是故説世間無常是邪見是故名爲法空
復次毘耶離梵志名論力諸梨昌等大雇
其寶物令與佛論取其雇已即以其夜
思撰五百難明旦與諸梨昌至佛所問
佛言一究竟道爲衆多究竟道佛言一究
竟道無衆多也梵志言佛説一道諸外道
師各各有究竟道是爲衆多非一佛言是
雖各有衆多皆非實道何以故一切皆
以邪見著故不名究竟道佛問梵志鹿頭
梵志得道不答言一切得道中是爲第一
是時長老鹿頭梵志比丘在佛後扇佛佛
問梵志汝識是比丘不梵志識之慚愧低
頭是時佛説義品偈
　　　　各各謂究竟　而各自愛著　　　　
　　　　各自是非彼　是皆非究竟　　　　
　　　　是人入論衆　辯明義理時　　　　
　　　　各各相是非　勝負懷憂喜　　　　
　　　　勝者墮憍坑　負者墮憂獄　　　　
　　　　是故有智者　不隨此二法　　　　
　　　　論力汝當知　我諸弟子法　　　　
　　　　無虚亦無實　汝欲何所求　　　　
　　　　汝欲壞我論　終已無此處　　　　
　　　　一切智難勝　適足自毀壞
如是等處處聲聞經中説諸法空摩訶衍空
門者一切諸法性常自空不以智慧方便
觀故空如佛爲須菩提説色色自空受想
行識識自空十二入十八界十二因縁三十
七品十力四無所畏十八不共法大慈大悲薩
婆若乃至阿耨多羅三藐三菩提皆自空問
曰若一切諸法性常自空眞空無所有者
云何不墮邪見邪見名無罪無福無今世
後世與此無異答曰無罪無福人不言
無今世但言無後世如草木之類自生自
滅或人生或人殺止於現在更無後世生
而不知觀身内外所有自相皆空以是爲
異復次邪見人多行衆惡斷諸善事觀空
人善法尚不欲作何況作惡問曰邪見有
二種有破因破果有破果不破因如汝
所説破果不破因破果破因者言無因
無縁無罪無福則是破因無今世後世罪福
報是則破果觀空人言皆空則罪福因果
皆無與此有何等異答曰邪見人於諸法
斷滅令空摩訶衍人知諸法眞空不破不壞
問曰是邪見三種一者破罪福報不破罪
福破因縁果報不破因縁破後世不破
今世二者破罪福報亦破罪福破因縁果
報亦破因縁破後世亦破今世不破一
切法三者破一切法皆令無所有觀空人
亦言眞空無所有與第三邪見有何等
異答曰邪見破諸法令空觀空人知諸法
眞空不破不壞復次邪見人言諸法皆空無
所有取諸法空相戲論觀空人知諸法空
不取相不戲論復次邪見人雖口説一切
空然於愛處生愛瞋處生瞋慢處生慢
癡處生癡自誑其身如佛弟子實知空心
不動一切結使生處不復生譬如虚空煙
火不能染大雨不能濕如是觀空種種煩
惱不復著其心復次邪見人言無所有不
從愛因縁出眞空名從愛因縁生是爲
異四無量心諸清淨法以所縁不實故猶
尚不與眞空智慧等何況此邪見復次是
見名爲邪見眞空見名爲正見行邪見人
今世爲弊惡人後世當入地獄行眞空
智慧人今世致譽後世得作佛譬如水火
之異亦如甘露毒藥天食須陀以比臭糞復
次眞空中有空空三昧邪見空雖有空而
無空空三昧復次觀眞空人先有無量布
施持戒禪定其心柔軟諸結使薄然後得眞
空邪見中無此事但欲以憶想分別邪心
取空譬如田舍人初不識鹽見貴人以
鹽著種種肉菜中而食問言何以故爾語
言此鹽能令諸物味美故此人便念此鹽能
令諸物美自味必多便空抄鹽滿口食之
鹹苦傷口而問言汝何以言鹽能作美貴
人言癡人此當籌量多少和之令美云何
純食鹽無智人聞空解脱門不行諸功徳
但欲得空是爲邪見斷諸善根如是等義
名爲空門若人入此三門則知佛法義不
相違背能知是事即是般若波羅蜜力於
一切法無所罣礙若不得般若波羅蜜法
入阿毘曇門則墮有中若入空門則墮無
中若入昆勒門則墮有無中復次菩薩摩
訶薩行般若波羅蜜雖知諸法一相亦能
知一切法種種相雖知諸法種種相亦能
知一切法一相菩薩如是智慧名爲般若波
羅蜜問曰菩薩摩訶薩云何知一切法種種
相云何知一切法一相答曰菩薩觀諸法
相所謂有相因是有諸法中有心生如
是等一切有問曰無法中云何有心生答
曰若言無是事即是有法復次菩薩觀一
切法一相所謂無相如牛中無羊相羊中
無牛相如是等諸法中各各無他相如先
言因有故有心生是法異於有異故應無
若有法是牛羊亦應是牛何以故有法不異
故若異則無如是等一切皆無復次菩薩
觀一切法一因是一法諸法中一心生諸法
各各有一相合衆一故名爲二名爲三一
爲實二三爲虚復次菩薩觀諸法有所因
故有如人身無常何以故生滅相故一切法
皆如是有所因故有復次一切諸法無所
因故有如人身無常生滅故因生滅故知
無常此因復應有因如是則無窮若無窮
則無因若是因更無因是無常因亦非因如
是等一切無因復次菩薩觀一切法有相無
有法無相者如地堅重相水冷濕相火熱照
相風輕動相虚空容受相分別覺知是爲識
相有此有彼是爲方相有久有近是爲時
相濁惡心惱衆生是爲罪相淨善心愍衆
生是爲福相著諸法是爲縛相不著諸
法是爲解脱相現前知一切法無礙是爲
佛相如是等一切各有相復次菩薩觀一
切法皆無相是諸相從因縁和合生無自
性故無如地色香味觸四法和合故名地
不但色故名地亦不但香但味但觸故名爲
地何以故若但色是地餘三則不應是地
地則無香味觸香味觸亦如是復次是四法
云何爲一法一法云何爲四法以是故不
得以四爲地亦不得離四爲地問曰我
不以四爲地但因四法故地法生此地在
四法中住答曰若從四法生地地與四
法異如父母生子子則異父母若爾者今
眼見色鼻知香舌知味身知觸地若異此
四法者應更有異根異識知若更無異根
異識知則無有地問曰若上説地相有失
應如阿毘曇説地相地名四大造色但地
種是堅相地是可見色答曰若地但是色先
已説失又地爲堅相但眼見色如水中月
鏡中像草木影則無堅相堅則身根觸知
故復次若眼見色是地堅相是地種眼見色
亦是水火濕熱相是水火種若爾者風風種
亦應分別而不分別如説何等是風風種
何等風種風若是一物不應作二種答若
是不異者地及地種不應異問曰是四大
各各不相離地中有四種水火風各有四
種但地中地多故以地爲名水火風亦爾
答曰不然何以故若火中有四大應都是
熱無不熱火故若三大在火中不熱則不
名爲火若熱則捨自性皆名爲火若謂細
故不可知則與無無異若有麁可得則知
有細若無麁亦無細如是種種因縁地相
不可得若地相不可得一切法相亦不可得
是故一切法皆一相問曰不應言無相何
以故於諸法無相即是相若無無相則不
可破一切法相何以故無無相故若有
是無相則不應言一切法無相答曰以無
相破諸法相若有無相相則墮諸法相中
若不入諸法相中則不應難無相皆破
諸法相亦自滅相譬如前火木然諸薪已
亦復自然是故聖人行無相無相三昧破無
相故復次菩薩觀一切法不合不散無色
無形無對無示無説一相所謂無相如是等
諸法一相云何觀種種相一切法攝入二
法中所謂名色色無色可見不可見有對無
對有漏無漏有爲無爲等二百二法門如千
難品中説復次有二法忍辱柔和又二法親
敬供養二施財施法施二力慧分別力修道
力二具足戒具足正見具足二相質直相柔
軟相二法定智二法明解説二法世間法
第一義法二法念巧慧二諦世諦第一義
諦二解脱待時解脱不壞心解脱二種涅槃
有餘涅槃無餘涅槃二究竟事究竟願究竟
二見知見斷見二具足義具足語具足二法
少欲知足二法易養易滿二法法隨法行二
智盡智無生智如是等分別無量二法門
復次知三道見道修道無學道三性斷性
離性滅性三修戒修定修慧修三菩提佛菩
提辟支迦佛菩提聲聞菩提更不復學智
滿足之名也三乘
佛乘辟支迦佛乘聲聞乘三歸依佛法僧三
住梵住天住聖住三増上自増上他増上法
増上諸佛三不護身業不護口業不護意業
不護三福處布施持戒善心三器杖聞器杖
離欲器杖慧器杖三輪變化輪示他心輪教
化輪三解脱門空解脱門無相解脱門無作
解脱門如是等無量三法門復知四法四
念處四正懃四如意足四聖諦四聖種四沙門
果四知四信四道四攝法四依四通達善根
四道四天人輪四堅法四無所畏四無量心
如是等無量四法門復知五無學衆五出性
五解脱處五根五力五大施五智五阿那含五
淨居天處五治道五智三昧五聖分支三昧
五如法語道如是等無量五法門復知六捨
法六愛敬法六神通六種阿羅漢六地見諦道
六隨順念六三昧六定六波羅蜜如是等無
量六法門復知七覺意七財七依止七想定
七妙法七知七善人去處七淨七財福七非財
福七助定法如是等無量七法門復知八聖
道分八背捨八勝處八大人念八種精進八丈
夫八阿羅漢力如是等無量八法門復知九
次第定九名色等減從名色至
生死爲九九無漏
智得盡智故除等智也九無漏地六禪三
無色九地思惟道
如是等無量九法門復知十無學法十想十
智十一切入十善大地佛十力如是等無量
十法門復知十一助聖道法復知十二因縁
法復知十三出法十四變化心十五心見諦
道十六安那般那行十七聖行十八不共
法十九離地思惟道中一百六十二道能
破煩惱賊一百七十八沙門果八十九有爲
果八十九無爲果如是等種種無量異相法
生滅増減得失垢淨悉能知之菩薩摩訶薩
知是諸法已能令諸法入自性空而於諸
法無所著過聲聞辟支佛地入菩薩位中
入菩薩位中已以大悲憐愍故以方便力
分別諸法種種名字度衆生令得三乘譬
如工巧之人以藥力故能令銀變爲金金
變爲銀問曰若諸法性眞空云何分別諸
法種種名字何以不但説眞空性答曰菩
薩摩訶薩不説空是可得可著若可得可
著不應説諸法種種異相不可得空者無
所罣礙若有罣礙是爲可得非不可得
空若菩薩摩訶薩知不可得空還能分別
諸法憐愍度脱衆生是爲般若波羅蜜力
取要言之諸法實相是般若波羅蜜問曰
一切世俗經書及九十六種出家經中皆説
有諸法實相又聲聞法三藏中亦有諸法
實相何以不名爲般若波羅蜜而此經中諸
法實相獨名般若波羅蜜答曰世俗經書
中爲安國全家身命壽樂故非實外道出
家墮邪見法中心愛著故是亦非實聲聞法
中雖有四諦以無常苦空無我觀諸法實
相以智慧不具足不利不能爲一切衆
生不爲得佛法故雖有實智慧不名般
若波羅蜜如説佛入出諸三昧舍利弗等乃
至不聞其名何況能知何以故諸阿羅
漢辟支佛初發心時無大願無大慈大悲
不求一切諸功徳不供養一切三世十方
佛不審諦求知諸法實相但欲求脱老病
死苦故諸菩薩從初發心弘大誓願有大
慈悲求一切諸功徳供養一切三世十方諸
佛有大利智求諸法實相除種種諸觀所
謂淨觀不淨觀常觀無常觀樂觀苦觀空觀實
觀我觀無我觀捨如是等妄見心力諸觀但
觀外縁中實相非淨非不淨非常非非常非
樂非苦非空非實非我非無我如是等諸觀
不著不得世俗法故非第一義周遍清淨不
破不壞諸聖人行處是名般若波羅蜜問
曰已知般若體相是無相無得法行者云何
能得是法答曰佛以方便説法行者如所
説行則得譬如絶崖嶮道假梯能上又如深
水因船得渡初發心菩薩若從佛聞若從
弟子聞若於經中聞一切法畢竟空無有
決定性可取可著第一實法滅諸戲論涅槃
相是最安隱我欲度脱一切衆生云何獨
取涅槃我今福徳智慧神通力未具足故
不能引導衆生當具足是諸因縁行布施
等五波羅蜜財施因縁故得大富法施因縁
故得大智慧能以此二施引導貧窮衆生
令入三乘道以持戒因縁故生人天尊
貴自脱三惡道亦令衆生免三惡道以忍
辱因縁故障瞋恚毒得身色端政威徳第
一見者歡喜敬信心伏況復説法以精進
因縁故能破今世後世福徳道法懈怠得
金剛身不動心以是身心破凡夫憍慢令
得涅槃以禪定因縁故破散亂心離五
欲罪樂能爲衆生説離欲法禪是般若波
羅蜜依止處依是禪般若波羅蜜自然而生
如經中説比丘一心專定能觀諸法實相復
次知欲界中多以慳貪罪業閉諸善門行
檀波羅蜜時破是二事開諸善門欲令常
開故行十善道尸羅波羅蜜未得禪定智
慧未離欲故破尸羅波羅蜜以是故行忍
辱知上三事能開福門又知是福徳果報
無常天人中受樂還復墮苦厭是無常福
徳故求實相般若波羅蜜是云何當得
必以一心乃當可得如貫龍王寶珠一
心觀察能不觸龍則得價直閻浮提一
心禪定除却五欲五蓋欲得心樂大用精
進是故次忍辱説精進波羅蜜如經中説
行者端身直坐繋念在前專精求定正使肌
骨枯朽終不懈退是故精進修禪若有財
而施不足爲難畏墮惡道恐失好名持
戒忍辱亦不爲難以是故上三度中不説
精進今爲般若波羅蜜實相從心求定是
事難故應須精進如是行能得般若波羅
蜜問曰要行五波羅蜜然後得般若波羅
蜜亦有行一二波羅蜜得般若波羅蜜
耶答曰諸波羅蜜有二種一者一波羅蜜中
相應隨行具諸波羅蜜二者隨時別行波羅
蜜多者受名譬如四大共合雖不相離以
多者爲名相應隨行者一波羅蜜中具五
波羅蜜是不離五波羅蜜得般若波羅蜜
隨時得名者或因一因一得般若波羅蜜
若人發阿耨多羅三藐三菩提心布施是時
求布施相不一不異非常非無常非有非
無等如破布施中説因布施實相解一
切法亦如是是名因布施得般若波羅蜜
或有持戒不惱衆生心無有悔若取相
生著則起諍競是人雖先不瞋衆生於
法有憎愛心故而瞋衆生是故若欲不惱
衆生當行諸法平等若分別是罪是無罪
則非行尸羅波羅蜜何以故憎罪愛不罪
心則自高還墮惱衆生道中是故菩薩觀
罪者不罪者心無憎愛如是觀者是爲但
行尸羅波羅蜜得般若波羅蜜菩薩作是念
若不得法忍則不能常忍一切衆生未有
逼迫能忍苦來切已則不能忍譬如囚畏
杖楚而就死苦以是因縁故當生法忍
無有打者罵者亦無受者但從先世顛倒
果報因縁故名爲受是時不分別是忍事
忍法者深入畢竟空故是名法忍得是
法忍常不復瞋惱衆生法忍相應慧是般
若波羅蜜精進常在一切善法中能成就一
切善法若智慧籌量分別諸法通達法性
是時精進助成智慧又知精進實相離身
心如實不動如是精進能生般若波羅蜜
餘精進如幻如夢虚誑非實是故不説若
深心攝念能如實見諸法實相諸法實相
者不可以見聞念知能得何以故六情
六塵皆是虚誑因縁果報是中所知所見皆
亦虚誑是虚誑知都不可信所可信者
唯有諸佛於阿僧祇劫所得實相智慧以
是智慧依禪定一心觀諸法實相是名禪
定中生般若波羅蜜或有離五波羅蜜但
聞讀誦思惟籌量通達諸法實相是方便
智中生般若波羅蜜或從二或三四波羅
蜜生般若波羅蜜如聞説一諦而成道果
或聞二三四諦而得道果有人於苦諦多
惑故爲説苦諦而得道餘三諦亦如是或
有都惑四諦故爲説四諦而得道如佛
語比丘汝若能斷貪欲我保汝得阿那含
道若斷貪欲當知恚癡亦斷六波羅蜜中
亦如是爲破多慳貪故説布施法當知
餘惡亦破爲破雜惡故具爲説六是故或
一一行或合行普爲一切人故説六波羅
蜜非爲一人復次若菩薩不行一切法不
得一切法故得般若波羅蜜所以者何諸
行皆虚妄不實或近有過或遠有過如不
善法近有過罪善法久後變異時著者能
生憂苦是遠有過罪譬如美食惡食倶有
雜毒食惡食即時不悦食美食即時甘悦
久後倶奪命故二不應食善惡諸行亦復
如是問曰若爾者佛何以説三行梵行天行
聖行答曰行無行故名爲聖行何以故一
切聖行中不離三解脱門故梵行天行中
因取衆生相故生雖行時無過後皆有失
又即今求實皆是虚妄若賢聖以無著心
行此二行則無咎若能如是行無行法皆
無所得顛倒虚妄煩惱畢竟不生如虚空清
淨故得諸法實相以無所得爲得如無
所得般若中説色等法非以空故空從本
已來常自空色等法不以智慧不及故無
所得從本已來常自無所得是故不應問
行幾波羅蜜得般若波羅蜜諸佛憐愍衆
生隨俗故説行非第一義問曰若無所得
無所行行者何以求之答曰無所得有二
種一者世間欲有所求不如意是無所得
二者諸法實相中受決定相不可得故名
無所得非無有福徳智慧増益善根如凡
夫人分別世間法故有所得諸善功徳亦
如是隨世間心故説有所得諸佛心中則
無所得是略説般若波羅蜜義後當廣説
大智度論卷第十八

大智度論釋初品中三十七品
義第三十一卷第
十九
　　龍樹菩薩造
　　後秦龜茲國三藏鳩摩羅什
奉　　　　　　　　詔譯
經菩薩摩訶薩以不住法住般若波羅蜜中
不生故應具足四念處四正懃四如意足五根
五力七覺分八聖道分論問曰三十七品
是聲聞辟支佛道六波羅蜜是菩薩摩訶薩
道何以故於菩薩道中説聲聞法答曰菩
薩摩訶薩應學一切善法一切道如佛告
須菩提菩薩摩訶薩行般若波羅蜜悉學一
切善法一切道所謂乾慧地乃至佛地是九
地應學而不取證佛地亦學亦證復次何
處説三十七品但是聲聞辟支佛法非菩薩
道是般若波羅蜜摩訶衍品中佛説四念處
乃至八聖道分是摩訶衍三藏中亦不説三
十七品獨是小乘法佛以大慈故説三十
七品涅槃道隨衆生願隨衆生因縁各得
其道欲求聲聞人得聲聞道種辟支佛善
根人得辟支佛道求佛道者得佛道隨
其本願諸根利鈍有大悲無大悲譬如龍
王降雨普雨天下雨無差別大樹大草根大
故多受小樹小草根小故少受問曰三十七
品雖無處説獨是聲聞辟支佛道非菩薩
道以義推之可知菩薩久住生死往來五
道不疾取涅槃是三十七品但説涅槃法
不説波羅蜜亦不説大悲以是故知非菩
薩道答曰菩薩雖久住生死中亦應知實
道非實道是世間是涅槃知是已立大願衆
生可愍我當拔出著無爲處以是實法行
諸波羅蜜能到佛道菩薩雖學雖知是法
未具足六波羅蜜故不取證如佛説譬
如仰射空中箭箭相柱不令落地菩薩
摩訶薩亦如是以般若波羅蜜箭射三解
脱門空中復以方便箭射般若箭令不墮
涅槃地復次若如汝所説菩薩久住生死
中應受種種身心苦惱若不得實智云何
能忍是事以是故菩薩摩訶薩求是道品實
智時以般若波羅蜜力故能轉世間爲道
果涅槃何以故三界世間皆從和合生和
合生者無有自性無自性故是則爲空空
故不可取不可取相是涅槃以是故説菩薩
摩訶薩不住法住般若波羅蜜中不生故
應具足四念處復次聲聞辟支佛法中不
説世間即是涅槃何以故智慧不深入諸
法故菩薩法中説世間即是涅槃智慧深
入諸法故如佛告須菩提色即是空空即
是色受想行識即是空空即是受想行識空
即是涅槃涅槃即是空中論中亦説
　　　　涅槃不異世間　世間不異涅槃　　　　
　　　　涅槃際世間際　一際無有異故
菩薩摩訶薩得是實相故不厭世間不樂
涅槃三十七品是實智之地問曰四念處則
能具足得道何以説三十七若汝以略説
故四念處廣説故三十七此則不然何以
故若廣應無量答曰四念處雖具足能得
道亦應説四正懃等諸法何以故衆生心
種種不同結使亦種種所樂所解法亦種種
佛法雖一實一相爲衆生故於十二部經
八萬四千法聚作是分別説若不爾初
轉法輪説四諦則足不須餘法以有衆
生厭苦著樂爲是衆生故説四諦身心等
諸法皆是苦無有樂是苦因縁由愛等諸煩
惱是苦所盡處名涅槃方便至涅槃是爲
道有衆生多念亂心顛倒故著此身受心
法中作邪行爲是人故説四念處如是等
諸道法各各爲衆生説譬如藥師不得
以一藥治衆病衆病不同藥亦不一佛亦
如是隨衆生心病種種以衆藥治之或
説一法度衆生如佛告一比丘非汝物莫
取比丘言知已世尊佛言云何知比丘言
諸法非我物不應取或以二法度衆生
定及慧或以三法戒定慧或以四法四念
處是故四念處雖可得道餘法行異分別
多少異觀亦異以是故應説四正懃等諸
餘法復次諸菩薩摩訶薩信力大故爲度一
切衆生故是中佛爲一時説三十七品若
説異法道門十想等皆攝在三十七品中是
三十七品衆藥和合足療一切衆生病是故
不用多説如佛雖有無量力但説十力
於度衆生事足是三十七品十法爲根本
何等十信戒思惟精進念定慧除喜捨信者
信根信力戒者正語正業正命精進者四正
懃精進根精進力精進覺正精進念者念根
念力念覺正念定者四如意足定根定力定
覺正定慧者四念處慧根慧力擇法覺正見
是諸法念隨順智慧縁中止住是時名念
處破邪法正道中行故名正懃攝心安隱
於縁中故名如意足軟智心得故名根利
智心得故名力修道用故名覺見道用故名
道問曰應先説道何以故行道然後得諸
善法譬如人先行道然後得所至處今何
以顛倒先説四念處後説八正道答曰不
顛倒也三十七品是初欲入道時名字如
行者到師所聽道法時先用念持是法是
時名念處持已從法中求果故精進行是
時名正懃多精進故心散亂攝心調柔故
名如意足心調柔已生五根諸法實相甚深
難解信根故能信是名信根不惜身命一
心求道是名精進根常念佛道不念餘
事是名念根常攝心在道是名定根觀四
諦實相是名慧根是五根増長能遮煩惱
如大樹力能遮水是五根増長時能轉入深
法是名爲力得力已分別道法有三分擇
法覺精進覺喜覺此三法行道時若心沒能
令起除覺定覺捨覺此三法若行道時心
動散能攝令定念覺在二處能集善法能
遮惡法如守門人有利者令入無益者除
却若心沒時念三法起若心散時念三法攝
無覺實覺此七事能到故名爲分得是法
安隱具足已欲入涅槃無爲城故行是諸
法是時名爲道問曰何等是四念處答曰
身念處受心法念處是爲四念處觀四法四
種觀身不淨觀受是苦觀心無常觀法
無我是四法雖各有四種身應多觀不淨
受多觀苦心多觀無常法多觀無我何以
故凡夫人未入道時是四法中邪行起四
顛倒諸不淨法中淨顛倒苦中樂顛倒無常
中常顛倒無我中我顛倒破是四顛倒故
説是四念處破淨倒故説身念處破樂倒
故説受念處破常倒故説心念處破我倒
故説法念處以是故説四不少不多問曰
云何得是四念處答曰行者依淨戒住一
心行精進觀身五種不淨相何等五一者
生處不淨二者種子不淨三者自性不淨四
者自相不淨五者究竟不淨云何名生處不
淨頭足腹脊脇肋諸不淨物和合名爲女
身内有生藏熟藏屎尿不淨外有煩惱業
因縁風吹識種令入二藏中間若八月若
九月如在屎尿坑中如説
　　　　是身爲臭穢　不從花間生　　　　
　　　　亦不從瞻蔔　又不出寶山
是名生處不淨種子不淨者父母以妄想邪
憶念風吹婬欲火故血髓膏流熱變爲精
宿業行因縁識種子在赤白精中住是名
身種子如説
　　　　是身種不淨　非餘妙寶物　　　　
　　　　不由淨白生　但從尿道出
是名種子不淨自性不淨者從足至頂四
邊薄皮其中所有不淨充滿飾以衣服澡浴
花香食以上饌衆味餚膳經宿之間皆爲不
淨假令衣以天衣食以天食以身性故亦
爲不淨何況人衣食如説
　　　　地水火風質　能變除不淨　　　　
　　　　傾海洗此身　不能令香潔
是名自性不淨自相不淨者是身九孔常
流不淨眼流眵涙耳出結聹鼻中涕流口
出涎吐厠道水道常出屎尿及諸毛孔汗流
不淨如説
　　　　種種不淨物　充滿於身内　　　　
　　　　常流出不止　如漏嚢盛物
是名自相不淨究竟不淨者是身若投火則
爲灰若虫食則爲屎在地則腐壞爲土在
水則膖脹爛壞或爲水虫所食一切死屍
中人身最不淨不淨法九相中當廣説如
説
　　　　審諦觀此身　終必歸死處　　　　
　　　　難御無反復　背恩如小人
是名究竟不淨復次是身生時死時所近
身物所安身處皆爲不淨如香美淨水隨百
川流既入大海變成鹹苦身所食噉種種
美味好色好香細滑上饌入腹海中變成
不淨是身如是從生至終常有不淨甚可
患厭行者思惟是身雖復不淨若少有常
者猶差而復無常雖復不淨無常有少樂
者猶差而復大苦是身是衆苦生處如水從
地生風從空出火因木有是身如是内外
諸苦皆從身出内苦名老病死等外苦名
刀杖寒熱飢渇等有此身故有是苦問曰
身非但是苦性亦從身有樂若令無身隨
意五欲誰當受者答曰四聖諦苦聖人知
實是苦愚夫謂之爲樂聖實可依愚惑宜
棄是身實苦以止大苦故以小苦爲樂
譬如應死之人得刑罰代命甚大歡喜罰
實爲苦以代死故謂之爲樂復次新苦爲
樂故苦爲苦如初坐時樂久則生苦初行
立臥亦樂久亦爲苦屈申俯仰視眴喘息
苦常隨身從初受胎出生至死無有樂時
若汝以受婬欲爲樂婬病重故求外女色
得之愈多患至愈重如患疥病向火揩
炙當時小樂大痛轉深如是小樂亦是病因
縁故有非是實樂無病觀之爲生慈愍離
欲之人觀婬欲者亦復如是愍此狂惑爲
欲火所燒多受多苦如是等種種因縁知
身苦相苦因行者知身但是不淨無常苦物
不得已而養育之譬如父母生子子復弊
暴以從己生故要當養育成就身實無
我何以故不自在故譬如病風之人不
能俯仰行來病咽塞者不能語言以是故
知身不自在如人有物隨意取用身不得
爾不自在故審知無我行者思惟是身如
是不淨無常苦空無我有如是等無量過
惡如是等種種觀身是名身念處得是身
念處觀已復思惟衆生以何因縁故貪著
此身樂受故所以者何從内六情外六塵
和合故生六種識六種識中生三種受苦
受樂受不苦不樂受是樂受一切衆生所欲
苦受一切衆生所不欲不苦不樂受不取不
棄如説
　　　　若作惡人及出家　諸天世人及蠕動　　　　
　　　　一切十方五道中　無不好樂而惡苦　　　　
　　　　狂惑顛倒無智故　不知涅槃常樂處
行者觀是樂受以實知之無有樂也但有
衆苦何以故樂名實樂無有顛倒一切世
間樂受皆從顛倒生無有實者復次是樂
受雖欲求樂能得大苦如説
　　　　若人入海遭惡風　海浪崛起如黒山　　　　
　　　　若入大陣鬪戰中　經大險道惡山間　　　　
　　　　豪貴長者降屈身　親近小人爲色欲　　　　
　　　　如是種種大苦事　皆爲著樂貪心故
以是故知樂受能生種種苦復次雖佛説
三種受有樂受樂少故名爲苦如一斗蜜
投之大河則失氣味問曰若世間樂顛倒
因縁故苦諸聖人禪定生無漏樂應是實
樂何以故此樂不從愚癡顛倒有故此云
何是苦答曰非是苦也雖佛説無常即是
苦爲有漏法故説苦何以故凡夫人於有
漏法中心著以有漏法無常失壞故生苦
無漏法心不著故雖無常不能生憂悲苦
惱等故不名爲苦亦諸使不使故復次若
無漏樂是苦者佛不別説道諦苦諦攝故
問曰有二種樂有漏樂無漏樂有漏樂下賤
弊惡無漏樂上妙何以故於下賤樂中生
著上妙樂中而不生著上妙樂中生著應
多如金銀寶物貪著應重豈同草木答
曰無漏樂上妙而智慧多智慧多故能離此
著有漏樂中愛等結使多愛爲著本實智慧
能離以是故不著復次無漏智慧常觀一
切無常觀無常故不生愛等諸結使譬如
羊近於虎雖得好草美水而不能肥如
是諸聖人雖受無漏樂無常空觀故不生
染著脂復次無漏樂不離三三昧十六聖行
常無衆生相若有衆生相則生著心以是
故無漏樂雖復上妙而不生著如是種種
因縁觀世間樂受是苦觀苦受如箭不苦
不樂受觀無常壞敗相如是則樂受中不
生欲著苦受中不生恚不苦不樂受中不
生愚癡是名受念處行者思惟以樂故貪
身誰受是樂思惟已知從心受衆生心狂
顛倒故而受此樂當觀是心無常生滅相
一念不住無可受樂人以顛倒故謂得
受樂何以故初欲受樂時心生異樂生
時心異各各不相及云何言心受樂過去
心已滅故不受樂未來心不生故不受樂
現在心一念住疾故不覺受樂問曰過去未
來不應受樂現在心一念住時應受樂云
何言不受答曰我已説去疾故不覺受
樂復次諸法無常相故無住時若心一念住
第二念時亦應住是爲常住無有滅相如
佛説一切有爲法三相住中亦有滅相若無
滅者不應是有爲相復次若法後有滅當
知初已有滅譬如人著新衣初著日若不
故第二日亦不應故如是乃至十歳應常
新不應故而實已故當知與新倶有微故
不覺故事已成方乃覺知以是故知諸法無
有住時云何心住時得受樂若無住而受
樂是事不然以是故知無有實受樂者
但世俗法以諸心相續故謂爲一相受樂
問曰云何當知一切有爲法無常答曰我
先已説今當更答是有爲法一切屬因縁故
無常先無今有故今有後無故無常復次無
常相常隨逐有爲法故有爲法無有増
損故一切有爲法相侵剋故無常復次有爲
法有二種老常隨逐故一者將老二者壞老
有二種死常隨逐故一者自死二者他殺
以是故知一切有爲法皆無常於有爲法中
心無常最易得如佛説凡夫人或時知身
無常而不能知心無常若凡夫言身有常
猶差以心爲常是大惑何以故身住或十歳
二十歳是心日月時頃須臾過去生滅各異
念念不停欲生異生欲滅異滅如幻事實相
不可得如是無量因縁故知心無常是名
心念處行者思惟是心屬誰誰使是心觀
已不見有主一切法因縁和合故不自在
不自在故無自性無自性故無我若無
我誰當使是心問曰應有我何以故心
能使身亦應有我能使心譬如國主使將
將使兵如是應有我使心有心使身爲
受五欲樂故復次各各有我心故知實有
我若但有身心顛倒故計我者何以故不
他身中起我以是相故知各各有我答
曰若心使身有我使心應更有使我者若
更有使我者是則無窮又更有使我者則
有兩神若更無我但我能使心亦應但
心能使身若汝以心屬神除心則神無所
知若無所知云何能使心若神有知相復
何用心爲以是故知但心是識相故自能使
身不待神也如火性能燒物不假於人
問曰火雖有燒力非人不用心雖有識
相非神不使答曰諸法有相故有是神無
相故無汝雖欲以氣息出入苦樂等爲神
相是事不然何以故出入息等是身相受
苦樂等是心相云何以身心爲神相復次
或時火自能燒不待於人但以名故名爲
人燒汝論墮負處何以故神則是人不應
以人喩人又復汝言各各有我心故知實
有我若但有身心顛倒故計我者何以不
他身中起我汝於有我無我未了而問何
以不他身中起我自身他身皆從我有我
亦不可得若色相若無色相若常無常有邊
無邊有去者不去者有知者不知者有
作者無作者有自在者不自在者如是等我
相皆不可得如上我聞品中説如是等種
種因縁觀諸法和合因縁生無有實法有
我是名法念處是四念處有三種性念處
共念處縁念處云何爲性念處觀身智慧是
身念處觀諸受智慧是名受念處觀諸心
智慧是名心念處觀諸法智慧是名法念
處是爲性念處云何名共念處觀身爲首
因縁生道若有漏若無漏是身念處觀受觀
心觀法爲首因縁生道若有漏若無漏是
名受心法念處是爲共念處云何爲縁念
處一切色法所謂十入及法入少分是名身
念處六種受眼觸生受耳鼻舌身意觸生
受是名受念處六種識眼識耳鼻舌身意
識是名心念處想衆行衆及三無爲是名
法念處是名縁念處是性念處智慧性故無
色不可見無對或有漏或無漏有漏有報無
漏無報皆有爲因縁生三世攝名攝外入攝
以慧知有漏是斷知無漏非斷知有漏是
可斷無漏非可斷是修法是無垢是果亦有
果一切非受法非四大造有上法有漏念
處是有無漏念處是非有皆是相應因四
念處攝六種善中一種行衆善分行衆善分
攝四念處不善無記漏中不相攝或有四
念處非有漏或有漏非四念處或有四念
處亦有漏或非四念處亦非有漏有四念
處非有漏者是無漏性四念處有漏非四
念處者除有漏性四念處餘殘有漏分四
念處亦有漏法者有漏性四念處非四念處
非有漏法者除無漏性四念處餘殘無漏
法無漏四句亦如是共念處是共念處中身
業口業是爲色餘殘非色一切不可見皆無
對或有漏或無漏皆有爲有漏念處有報無
漏念處無報因縁生三世攝身口業色攝餘
殘名攝心意識内入攝餘殘外入攝以慧
知有漏是斷知無漏非斷知有漏可斷無
漏非可斷皆修法皆無垢是果亦有果一切
非受法身口業是四大造餘殘非四大造
皆有上法有漏念處是有無漏念處是非有
身口業及心不相應諸行是非相應因餘殘
是相應因五善分攝四念處四念處亦攝五
善分餘殘不相攝不善無記漏法不攝或
有四念處非有漏或有漏非四念處或有
四念處亦有漏或非四念處亦非有漏有
四念處非有漏者無漏四念處有漏非四
念處者除有漏四念處餘殘有漏法有四
念處亦有漏者有漏四念處非四念處非
有漏者虚空數縁盡非數縁盡或有四念
處非無漏或有無漏非四念處或有四念
處亦無漏或非四念處非無漏有四念
處非無漏者有漏四念處有無漏非四念
處者三無爲法有四念處亦無漏者無漏
四念處非四念處非無漏者除有漏四念
處餘殘有漏法是縁念處縁念處中一念處
是色三念處非色三不可見一當分別身
念處有可見有不可見可見者一入不可
見者九入及一入少分三無對一當分別身
念處有對十入無對一入少分身念處有漏
十入及一入少分無漏一入少分受念處有
漏意相應是有漏無漏意相應是無漏心念
處亦如是法念處有漏想衆行衆是有漏無
漏想衆行衆及無爲法是無漏三是有爲一
當分別法念處想衆行衆是有爲三無爲法
是無爲不善身念處及善有漏身念處是有
報無記身念處及無漏是無報受念處心念
處法念處亦如是三從因縁生一當分別
法念處有爲從因縁生無爲不從因縁生
三三世攝一當分別法念處有爲是三世攝
無爲非三世攝一念處攝色三攝名一念
處内入攝受念處法念處外入攝一當分
別身念處或内入攝或外入攝五内入是内
入攝五外入及一入少分是外入攝以慧知
有漏者是斷見無漏者非斷見有漏者可
斷無漏者非可斷修當分別身念處善應
修不善及無記不應修受心念處亦如
是法念處有爲善法應修不善及無記及數
縁盡不應修垢當分別身念處隱沒是垢
不隱沒非垢受心法念處亦如是三念處是
果亦有果一當分別法念處或果非有果
或果亦有果或非果非有果數縁盡是
果非有果有爲法念處是果亦有果虚空
非數縁盡是非果非有果三不受一當分
別身念處墮身數是受不墮身數非受三
非四大造一當分別身念處九入及二入少
分四大造一入少分非四大造三念處有上
一當分別法念處有爲及虚空非數縁盡是
有上涅槃是無上四念處若有漏是有若無
漏是非有二念處相應因一念處不相應因
一當分別受念處心念處相應因身念處不
相應因法念處想衆及相應行衆是相應因
餘殘是不相應因四念處分攝六善法六善
法亦攝四念處分不善分無記分亦如是隨
種相攝三漏攝一念處分一念處分亦攝三
漏有漏攝四念處分四念處分亦攝有漏
無漏攝四念處分四念處分亦攝無漏如
是等義千難中廣説問曰何等爲内身何
等爲外身如内身外身皆已攝盡何以復
説内外身觀答曰内名自身外名他身自
身有二種一者身内不淨二者身外皮毛爪
髮等復次行者觀死屍膖脹爛壞取是相
自觀身亦如是相如是事我未離此法死
屍是外身行者身是内身如行者或時見端
政女人心著即時觀其身不淨是爲外自
知我身亦爾是爲内復次眼等五情爲内
身色等五塵爲外身四大爲内身四大造
色爲外身覺苦樂處爲内身不覺苦樂
處爲外身自身及眼等諸根是爲内身妻
子財寶田宅所用之物是爲外身所以者何
一切色法盡是身念處故行者求是内身有
淨常樂我審悉求之都不可得如先説觀
法内觀不得外或當有耶何以故外物是
一切衆生著處外身觀時亦不可得復作是
念我内觀不得外或有耶外觀亦復不得自
念我或誤錯今當總觀内外觀内觀外是
爲別相一時倶觀是爲總相總觀別觀了不
可得所觀已竟問曰身念處可得内外諸
受是外入攝云何分別有内受外受答曰
佛説有二種受身受心受身受是外心受是
内復有五識相應受是外意識相應受是内
十二入因縁故諸受生内六入分生受是
爲内外六入分生受是爲外麁受是爲
外細受是爲内二種苦内苦外苦内苦有
二種身苦心苦身苦者身痛頭痛等四百四
種病是爲身苦心苦者憂愁瞋怖嫉妬疑如
是等是爲心苦二苦和合是爲内苦外苦
有二種一者王者勝己惡賊師子虎狼蚖
蛇等逼害二者風雨寒熱雷電礔礰等是二
種苦名爲外受樂受不苦不樂受亦如是
復次縁内法是爲内受縁外法是爲外受
復次一百八受是爲内受餘殘是外受問曰
心是内入攝云何言觀外心答曰心雖内入
攝縁外法故名爲外心縁内法故是爲
内心意識是内心五識是外心攝心入禪
是内心散亂心是外心内五蓋内七覺相應
心是爲内心外五蓋外七覺相應心是爲
外心如是等種種分別内外是爲内外心
問曰法念處是外入攝云何言觀内法答
曰除受餘心數法能縁内法心數法是内
法縁外法心數法及無爲心不相應行是爲
外法復次意識所縁法是名爲法如佛所
説依縁生意識是中除受餘心數法是爲
内法餘心不相應行及無爲法是爲外法四
正懃有二種一者性正懃二者共正懃性正
懃者爲道故四種精進遮二種不善法集
二種善法四念處觀時若有懈怠心五蓋
等諸煩惱覆心離五種信等善根時不善
法若已生爲斷故未生不令生故懃精進
信等善根未生爲生故已生爲増長故懃
精進精進法於四念處多故得名正懃問
曰何以故於七種法中此四名正懃後八
名正道餘者不名正答曰四種精進心勇
發動畏錯誤故言正懃行道趣法故畏
墮邪法故言正道性者四種精進性共者
四種精進性爲首因縁生道若有漏若無
漏若有色若無色如上説行四正懃時心
小散故以定攝心故名如意足譬如美食
少鹽則無味得鹽則味足如意又如人有
二足復得好馬好車如意所至行者如是
得四念處實智慧四正懃中正精進精進故
智慧増多定力小弱得四種定攝心故智
定力等所願皆得故名如意足問曰四念處
四正懃中已有定何以故不名如意足答
曰彼雖有定智慧精進力多定力弱故行
者不得如意願四種定者欲爲主得定精
進爲主得定定因縁生道若有漏若無漏
心爲主得定思惟爲主得定定因縁生道
若有漏若無漏共善五衆名爲共如意欲
主等四種定名爲性如意四正懃四如意
足如性念處共念處中廣分別説五根者信
道及助道善法是名信根行者行是道助
道法時懃求不息是名精進根念道及助
道法更無他念是名念根一心念不散是
名定根爲道及助道法觀無常等十六行
是名慧根是五根増長不爲煩惱所壞是
名爲力如五根中説是五根五力行衆中
攝常共相應隨心行心數法共心生共心
住共心滅若有是法心墮正定若無是
法心墮邪定七覺如先説義問曰先雖説
義非以阿毘曇法説答曰今當更説如
四念處義是七覺分無色不可見無對無漏
有爲因縁生三世攝名攝外入攝慧知非
斷見不可斷修法無垢法是果亦有果非
受法非四大造有上法非有相應因二善分
攝七覺分七覺分攝二善分不善無記漏有
漏法不相攝無漏二分攝七覺分七覺分
攝無漏二分如是等種種如千難中廣説
八聖道分如先説正見是智慧如四念處
慧根慧力擇法覺中説正思惟觀四諦時無
漏心相應思惟動發覺知籌量正方便如四
正懃精進根精進力精進覺中説正念如念
根念力念覺中説正定如如意足定根定力
定覺中説正語正業正命今當説除四種
邪命攝口業以無漏智慧除捨離餘口邪
業是名正語正業亦如是五種邪命以無
漏智慧除捨離是爲正命問曰何等是五
種邪命答曰一者若行者爲利養故詐現
異相奇特二者爲利養故自説功徳三者
爲利養故占相吉凶爲人説四者爲利養
故高聲現威令人畏敬五者爲利養故稱
説所得供養以動人心邪因縁活命故是
爲邪命是八正道有三分三種爲戒分三
種爲定分二種爲慧分慧分定分分別如
先説戒分今當説戒分是色性不可見無對
無漏有爲無報因縁生三世攝色攝非名攝
外入攝慧知非斷見不可斷修法無垢法
是果亦有果非受法四大造有上法非有法
相應因一善分攝三正三正攝一善分不
善無記漏有漏不相攝無漏一法攝三正
三正亦攝無漏一法如是等種種分別如
阿毘曇廣説是三十七品初禪地具有未到
地中三十六除喜覺第二禪中亦三十六除
正行禪中間第三第四禪三十五除喜覺
除正行三無色定中三十二除喜覺正行正
語正業正命有頂中二十二除七覺分八聖
道分欲界中二十二亦如是是爲聲聞法中
分別義問曰摩訶衍所説三十七品義云何
答曰菩薩摩訶薩行四念處觀是内身無
常苦如病如癰焔聚敗壞不淨充滿九孔
流出是爲行厠如是觀身惡露無一淨處
骨幹肉塗筋纒皮裹先世受有漏業因縁
今世沐浴華香衣服飮食臥具醫藥等所成
如車有兩輪牛力牽故能有所至二世因
縁以成身車識牛所牽周旋往反是身四
大和合造如水沫聚虚無堅固是身無常久
必破壞是身相身中不可得亦不在外亦不
在中間身不自覺無知無作如牆壁瓦石
是身中無定身相無有作是身者亦無使
作者是身先際後際中際皆不可得八萬戸
虫無量諸病及諸飢渇寒熱刑殘等常惱
此身菩薩摩訶薩觀身如是知非我身亦
非他有不得自在有作及所不作是身
身相空從虚妄因縁生是身假有屬本業因
縁菩薩自念我不應惜身命何以故是身
相不合不散不來不去不生不滅不依猗循
身觀是身無我無我所故空空故無男女
等諸相無相故不作願如是觀者得入無
作智門知身無作無作者但從諸法因縁
和合生是諸因縁作是身者亦從虚妄顛
倒故有是因縁中亦無因縁相是因縁生亦
無生相如是思惟知是身從本以來無有
生相知是身無相無可取無生故無相無
相故無生但誑凡夫故名爲身菩薩如是
觀身實相時離諸染欲著心常繋念在身
循身觀如是名爲菩薩身念處觀外身觀
内外身亦如是菩薩云何觀諸受觀内受
是受有三種若苦若樂若不苦不樂是諸受
無所從來滅無所至但從虚誑顛倒妄想
生是報果屬先世業因縁是菩薩如是求
諸受不在過去不在未來不在現在知
是諸受空無我無我所無常破壞法觀是
三世諸受空無相無作入解脱門亦觀諸受
生滅亦知諸受不合不散不生不滅如是
入不生門知諸受不生故無相無相故
不生如是知已繋心縁中若有苦樂不苦
不樂來心不受不著不作依止如是等因
縁觀諸受是名受念處觀外受觀内外受
亦如是菩薩云何觀心念處菩薩觀内心
是内心有三相生住滅作是念是心無所
從來滅亦無所至但從内外因縁和合生
是心無有定實相亦無實生住滅亦不在
過去未來現在世中是心不在内不在外
不在中間是心亦無性無相亦無生者無
使生者外有種種雜六塵因縁内有顛倒
心相生滅相續故強名爲心如是心中實
心相不可得是心性不生不滅常是淨相客
煩惱相著故名爲不淨心心不自知何以
故是心心相空故是心本末無有實法是心
與諸法無合無散亦無前際後際中際無
色無形無對但顛倒虚誑生是心空無我無
我所無常無實是名隨順心觀知心相無
生入無生法中何以故是心無生無性無相
智者能知智者雖觀是心生滅相亦不得
實生滅法不分別垢淨而得心清淨以是
心清淨故不爲客煩惱所染如是等觀
内心觀外心觀内外心亦如是菩薩云何
觀法念處觀一切法不在内不在外不
在中間不過去未來現在世中但從因縁
和合妄見生無有實定無有是法是誰法
諸法中法相不可得亦無法若合若散一切
法無所有如虚空一切法虚誑如幻諸法
性淨不相汚染諸法無所受諸受無所有
故諸法無所知心心數法虚誑故如是觀
時不見有法若一相若異相觀一切法空
無我是時作是念一切諸法因縁生故無有
自性是爲實空實空故無有相無有相故
無作無作故不見法若生若滅住是智慧中
入無生法忍門爾時雖觀諸法生滅亦入
無相門何以故一切法離諸相智者之所解
如是觀時繋心縁中隨順諸法相不念身
受心法知是四法無處所是爲内法念處
外法念處内外法念處亦如是四正懃四如
意足亦如是應分別觀空無處所云何爲
菩薩所行五根菩薩摩訶薩觀五根修五
根信根者信一切法從因縁生顛倒妄見
心生如旋火輪如夢如幻信諸法不淨無
常苦無我如病如癰如刺災變敗壞信諸
法無所有如空拳誑小兒信諸法不在
過去不在未來不在現在無所從來滅
無所至信諸法空無相無作不生不滅無
信相無相而信持戒禪定智慧解脱解脱知
見得是信根故不復退轉以信根爲首
善住持戒住持戒已信心不動不轉一心
信依業果報離諸邪見更不信餘語但
受佛法信衆僧住實道中直心柔軟能忍
通達無礙不動不壞得力自在是名信根精
進根者晝夜常行精進除却五蓋攝護五
根諸深經法欲得欲知欲行欲誦欲讀乃
至欲聞若諸不善惡法起令疾滅未生者令
不生未生諸善法令生已生令増廣亦不
惡不善法亦不愛善法得等精進直進不轉
得正精進定心故名爲精進根念根者菩
薩常一心念欲具足布施持戒禪定智慧解
脱欲淨身口意業諸法生滅住異智中常
一心念一心念苦集盡道一心念分別根力
覺道禪定解脱生滅入出一心念諸法不生
不滅無作無説爲得無生智慧具足諸佛
法故一心念不令聲聞辟支佛心得入常
念不忘如是諸法甚深清淨觀行得故得
如是自在念是名念根定根者菩薩善取
定相能生種種禪定了了知定門善知入
定善知住定善知出定於定不著不味不
作依止善知所縁善知壞縁自在遊戲諸
禪定亦知無縁定不隨他語不專隨禪
定行自在出入無礙是名爲定根慧根者
菩薩爲盡苦聖智慧成就是智慧爲離諸
法爲涅槃以智慧觀一切三界無常爲
三衰三毒火所燒觀已於三界中智慧亦不
著一切三界轉爲空無相無作解脱門一
心爲求佛法如救頭然是菩薩智慧無
能壞者於三界無所依於隨意五欲中心
常離之慧根力故積聚無量功徳於諸
法實相利入無疑無難於世間無憂於涅
槃無喜得自在智慧故名爲慧根菩薩得
是五根善知衆生諸根相知染欲衆生根
知離欲衆生根知瞋恚衆生根亦知離瞋
恚衆生根知愚癡衆生根亦知離愚癡衆
生根知欲墮惡道衆生根知欲生人中
衆生根知欲生天上衆生根知鈍衆生根
知利衆生根知上中下衆生根知罪衆生
根知無罪衆生根知逆順衆生根知常生
欲界色界無色界衆生根知厚善根薄善根
衆生根知正定邪定不定衆生根知輕躁衆
生根知持重衆生根知慳貪衆生根知能
捨衆生根知恭敬衆生根知不恭敬衆生
根知淨戒不淨戒衆生根知瞋恚忍辱衆生
根知精進懈怠衆生根知亂心攝心愚癡智
慧衆生根知無畏有畏衆生根知増上慢不
増上慢衆生根知正道邪道衆生根知守
根不守根衆生根知求聲聞衆生根知
求辟支佛衆生根知求佛道衆生根於
知衆生根中得自在方便力故名爲知
根菩薩行是五根増長能破煩惱度衆生
得無生法忍是名五力復次天魔外道不
能沮壞是名爲力七覺分者菩薩於一切
法不憶不念是名念覺分一切法中求索
善法不善法無記法不可得是名擇法覺分
不入三界破壞諸界相是名精進覺分於
一切作法不生著樂憂喜相壞故是名喜
覺分於一切法中除心縁不可得故是名
除覺分知一切法常定相不亂不定是名
定覺分於一切法不著不依止亦不見是
捨心是名捨覺分菩薩觀七覺分空如是
問曰此七覺分何以略説答曰七覺分中念
慧精進定上已廣説三覺今當説菩薩行
喜覺分觀是喜非實何以故是喜從因縁
生作法有法無常法可著法若生著是無
常相變壞則生憂凡夫人以顛倒故心著
若知諸法實空是時心悔我則受虚誑如
人闇中飢渇所逼食不淨物晝日觀知乃覺
其非若如是觀於實智慧中生喜是爲眞
喜得是眞喜先除身麁次除心麁然後除
一切法相得快樂遍身心中是爲除覺分
既得喜除捨諸觀行所謂無常觀苦觀空無
我觀生滅觀不生不滅觀有觀無觀非有非無
觀如是等戲論盡捨何以故無相無縁無作
無戲論常寂滅是實法相若不行捨便有
諸諍若以有爲實則以無爲虚若以無爲
實則以有爲虚若以非有非無爲實則
以有無爲虚於實愛著於虚恚憎生憂喜
處云何不捨得如是喜除捨七覺分則具
足滿八聖道分者正見正方便正念正定上
已説正思惟今當説菩薩於諸法空無所
得住如是正見中觀正思惟相知一切思
惟皆是邪思惟乃至思惟涅槃思惟佛皆
亦如是何以故斷一切思惟分別是名正思
惟諸思惟分別皆從不實虚誑顛倒故有
分別思惟相皆無菩薩住如是正思惟中
不見是正是邪過諸思惟分別是爲正思
惟一切思惟分別皆悉平等悉平等故心不
著如是等名爲菩薩正思惟相正語者菩
薩知一切語皆從虚妄不實顛倒取相分別
生是時菩薩作是念語中無語相一切口
業滅知諸語實相是爲正語是諸語皆無
所從來滅亦無所去是菩薩行正語法
諸有所語皆住實相中説以是故諸經説
菩薩住正語中能作清淨口業知一切語
言眞相雖有所説不墮邪語正業者菩
薩知一切業邪相虚妄無實皆無作相何以
故無有一業可得定相問曰若一切業皆
空云何佛説布施等是善業殺害等是不善
業餘事動作是無記業
答曰諸業中尚無有一何況有三何以故
如行時已過則無去業未至亦無去業現
在去時亦無去業以是故無去業問曰已
過處則應無未至處亦應無今去處應是
有去答曰今去處亦無去何以故除去業
今去處不可得若除去業今去處可得者是
中應有去而不然除今去處則無去業除
去業則無今去處是相與共縁故不得但
言今去處有去復次若今去處有去業離
去業應當有今去處離今去處應當有去
業問曰若爾者有何咎答曰一時有二去
業故若有二去業則有二去者何以故除
去者則無去若除去者今去處不可得無
今去處故亦無去者復次不去者亦不去
故無去業若除去者不去者更無第三
去者問曰不去者不去應爾去者何以故
言不去答曰除去業去者不可得除去者
去業不可得如是等一切業空是名正業諸
菩薩入一切諸業平等不以邪業爲惡不
以正業爲善無所作不作正業不作邪
業是名實智慧即是正業復次諸法等中無
正無邪如實知諸業如實知已不造不
休如是智人常有正業無邪業是名爲菩
薩正業正命者一切資生活命之具悉正不
邪住不戲論智中不取正命不捨邪命
亦不住正法中亦不住邪法中常住清淨
智中入平等正命不見命不見非命行
如是實智慧以是故名正命若菩薩摩訶
薩能觀是三十七品得過聲聞辟支佛地
入菩薩位中漸漸得成一切種智
大智度論卷第十九

大智度論釋初品中三三昧義
第三十二卷第
二十
　　龍樹菩薩造
　　後秦龜茲國三藏鳩摩羅什
奉　　　　　　　　詔譯
經空三昧無相三昧無作三昧四禪四無量
心四無色定八背捨八勝處九次第定十一
切處論問曰何以故次三十七品後説八
種法答曰三十七品是趣涅槃道行是道
已得到涅槃城涅槃城有三門所謂空無
相無作已説道次應説到處門四禪等是助
開門法復次三十七品是上妙法欲界心散
亂行者依何地何方便得當依色界無色
界諸禪定於四無量心八背捨八勝處九次
第定十一切處中試心知得柔軟自在隨意
不譬如御者試馬曲折隨意然後入陣十
一切處亦如是觀取小許青色視一切物
皆能使青一切黄一切赤一切白皆如是復
次於八勝處縁中自在初二背捨觀身不
淨第三背捨觀身還使淨四無量心慈觀
衆生皆樂悲觀衆生皆苦喜觀衆生皆喜
捨是三心但觀衆生無有憎愛復次有二
種觀一者得解觀二者實觀實觀者是三十
七品以實觀難得故次第説得解觀得
解觀中心柔軟易得實觀用實觀得入
三涅槃門問曰何等空涅槃門答曰觀諸
法無我我所空諸法從因縁和合生無
有作者無有受者是名空門復次空門
如忍智品中説知是無我我所已衆生云
何於諸法中心著行者思惟作是念諸法
從因縁生無有實法但有相而諸衆生取
是相著我我所我今當觀是相有實可得
不審諦觀之都不可得若男相女相一異
相等是相實皆不可得何以故諸法無我我
所故空空故無男無女一異等法我我所
中名字是一是異以是故男女一異法實不
可得復次四大及造色圍虚空故名爲身
是中内外入因縁和合生識種身得是種和
合作種種事言語坐起去來於空六種和合
中強名爲男強名爲女若六種是男應有
六男不可以一作六六作一亦於地種中
無男女相乃至識種亦無男女相若各各
中無和合中亦無如六狗各各不能生師
子和合亦不能生無性故問曰何以故無
男女雖神無有別即身分別有男女之異
是身不得離身分身分亦不得離身如
見身分足知有有分法名爲身足等身
分異身身即是男女相答曰神已先破身相
亦壞今當重説若有是有分名身爲各各
分中具足有爲身分分在諸分中若諸分
中具足有身者頭中應有脚何以故頭中
具足有身故若身分分在諸分中是身與
分無有異有分者隨諸分故問曰若足
等身分與有分異是有咎今足等身分與
有分身法不異故無咎答曰若足等身分
與有分不異頭即是足何以故二事是身
不異故又身分多有分一不應多作一一
作多復次因無故果無非果無故因無身
分與有分不異應果無故因無何以故因
果一故若一若異中求身不可得身無故何
處有男女若有男女爲即是身爲異身身
則無可得若在餘法餘法非色故無男女
之別但二世因縁和合以顛倒心故謂爲
男女如説
　　　　俯仰屈申立去來　視瞻言語中無實　　　　
　　　　風依識故有所作　是識滅相念念無　　　　
　　　　彼此男女有我心　無智慧故妄見有　　　　
　　　　骨鎖相連皮肉覆　機關動作如木人　　　　
　　　　内雖無實外似人　譬如洋金投水中　　　　
　　　　亦如野火焚竹林　因縁合故有聲出
如是等諸相如先所説此中應廣説是名
無相門無作者既知無相都無所作是名
無作門問曰是三種以智慧觀空觀無相
觀無作是智慧何以故名三昧答曰是三
種智慧若不住定中則是狂慧多墮邪疑
無所能作若住定中則能破諸煩惱得諸
法實相復次是道異一切世間與世間相
違諸聖人在定中得實相説非是狂心語
復次諸禪定中無此三法不名爲三昧何
以故還退失墮生死故如佛説
　　　　能持淨戒名比丘　能觀空名行定人　　　　
　　　　一心常懃精進者　是名眞實行道人　　　　
　　　　於諸樂中第一者　斷諸渇愛滅狂法　　　　
　　　　捨五衆身及道法　是爲常樂得涅槃
以是故三解脱門佛説名爲三昧問曰今
何以故名解脱門答曰行是法時得解
脱到無餘涅槃以是故名解脱門無餘涅
槃是眞解脱於身心苦得脱有餘涅槃爲
作門此三法雖非涅槃涅槃因故名爲涅
槃世間有因中説果果中説因是空無相
無作是定性是定相應心心數法隨行身業
口業此中起心不相應諸行和合皆名爲三
昧譬如王來必有大臣營從三昧如王智
慧如大臣餘法如營從餘法名雖不説必
應有何以故定力不獨生不能獨有所
作故是諸法共生共住共滅共成事互相利
益是空三昧二行一者觀五受衆一相異相
無故空二者觀我我所法不可得故無我無
相三昧四行觀涅槃種種苦盡故名爲盡
三毒等諸煩惱火滅故名爲滅一切法中第
一故名爲妙離世間故名爲出無作三昧
二行觀五受衆因縁生故無常身心惱故
苦觀五受衆因四行煩惱有漏業和合能
生苦果故名爲集以六因生苦果故名爲
因四縁生苦果故名爲縁不多不少等因
縁生果故名爲生觀五不受衆四行是八
聖道分能到涅槃故道不顛倒故正一切
聖人去處故迹愛見煩惱不遮故必到是三
解脱門在九地中四禪未到地禪中間三無
色無漏性故或有説者三解脱門一向無
漏三三昧或有漏或無漏以是故三昧解脱
有二名如是説者在十一地六地三無色
欲界及有頂地若有漏者繋在十一地無漏
者不繋喜根樂根捨根相應初學在欲界
中成就在色無色界中如是等成就不成就
修不修如阿毘曇中廣説復次有二種空
義觀一切法空所謂衆生空法空衆生空
如上説法空者諸法自相空如佛告須菩
提色色相空受想行識識相空問曰衆生空
法不空是可信法自相空是不可信何以
故若法自相空則無生無滅無生無滅故無
罪無福無罪無福故何用學道答曰有法
空故有罪福若無法空不應有罪福何
以故若諸法實有自性則無可壞性相不
從因縁生若從因縁生便是作法若法性
是作法則可破若言法性可作可破是事
不然性名不作法不待因縁有諸法自性
有自性有則無生者性先有故若無生則無
滅生滅無故無罪福無罪福故何用學道
若衆生有眞性者則無能害無能利自性
定故如是等人則不知恩義破業果報法
空中亦無法空相汝得法空心著故而生
是難是法空諸佛以憐愍心爲斷愛結除
邪見故説復次諸法實相能滅諸苦是諸
聖人眞實行處若是法空有性者説一切
法空時云何亦自空若無法空性汝何所
難以是二空能觀諸法空心得離諸法
知世間虚誑如幻如是觀空若取是諸法
空相從是因縁生憍慢等諸結使言我能
知諸法實相是時應學無相門以滅取空
相故若於無相中生戲論欲分別有所
作著是無相是時復自思惟我爲謬錯諸
法空無相中云何得相取相作戲論是時
應隨空無相行身口意不應有所作應
觀無作相滅三毒不應起身口意業不
應求三界中生身如是思惟時還入無作
解脱門是三解脱門摩訶衍中是一法以行
因縁故説有三種觀諸法空是名空於
空中不可取相是時空轉名無相無相中
不應有所作爲三界生是時無相轉名無
作譬如城有三門一人身不得一時從三
門入若入則從一門諸法實相是涅槃城
城有三門空無相無作若人入空門不得
是空亦不取相是人直入事辦故不須二
門若入是空門取相得是空於是人不
名爲門通塗更塞若除空相是時從無相
門入若於無相相心著生戲論是時除取
無相相入無作門阿毘曇義中是空解脱
門縁苦諦攝五衆無相解脱門縁一法所
謂數縁盡無作解脱門縁三諦攝五衆摩
訶衍義中是三解脱門縁諸法實相以是
三解脱門觀世間即是涅槃何以故涅槃空
無相無作世間亦如是問曰如經説涅槃
一門今何以説三答曰先已説法雖一而
義有三復次應度者有三種愛多者見多
者愛見等者見多者爲説空解脱門見一切
諸法從因縁生無有自性無有自性故
空空故諸見滅愛多者爲説無作解脱門
見一切法無常苦從因縁生見已心厭離
愛即得入道愛見等者爲説無相解脱門
聞是男女等相無故斷愛一異等相無故斷
見佛或一時説二門或一時説三門菩薩
應遍學知一切道故説三門更欲説餘
事故三解脱門義略説四禪有二種一者
淨禪二者無漏禪云何名淨禪有漏善五
衆是云何名無漏無漏五衆是四禪中所
攝身口業是色法餘殘非色法一切不可見
無對或有漏或無漏有漏者善有漏五衆無
漏者無漏五衆皆是有爲有漏者色界繋無
漏者不繋禪攝身業口業及心不相應諸行
是非心非心數法非心相應禪攝受衆想
衆及相應行衆是心數法亦心相應禪攝心
意識但心四禪或有隨心行非受相應或
受相應非隨心行或隨心行亦受相應或非
隨心行非受相應隨心行非受相應者四
禪攝身業口業隨心行心不相應諸行及受
受相應非隨心行者四禪攝心意識隨心
行亦受相應者四禪攝想衆及相應行衆非
隨心行亦非受相應者除四禪中攝隨心
行心不相應諸行餘殘心不相應諸行想行
相應亦如是是四禪中三禪非隨覺行亦
非觀相應初禪或有隨覺行非觀相應或
觀相應非隨覺行或有隨覺行亦觀相應
或有非隨覺行非觀相應隨覺行非觀相
應者初禪攝身業口業及隨覺行心不相應
諸行及觀觀相應非隨覺行者謂覺隨覺
行亦觀相應者覺觀相應諸心心數法非隨
覺行亦非觀相應者除隨覺行心不相應
諸行餘殘心不相應諸行四禪皆有因縁亦
與因縁四禪中初禪或次第非與次第縁
或次第亦與次第縁或非次第亦非與次
第縁次第非與次第縁者未來世中欲生
心心數法次第亦與次第縁者過去現在心
心數法非次第亦不與次第縁者除未來
世欲生心心數法餘殘未來世中心心數法
身業口業及心不相應諸行第二第三禪亦
如是第四禪次第不與次第縁者未來世
中欲生心心數法及無想定若生若欲生次
第亦與次第縁者過去現在心心數法非
次第亦非與次第縁者除未來世中欲生
心心數法餘殘未來世心心數法除心次第
心不相應諸行餘殘心不相應諸行及身業
口業四禪中攝身業口業及心不相應諸行
與縁非縁餘殘亦縁亦與縁是四禪亦増上
縁亦與増上縁如是等阿毘曇分中廣分別
菩薩得禪方便及禪相禪支禪波羅蜜中
已廣説問曰是般若波羅蜜論議中但説諸
法相空菩薩云何於空法中能起禪定答
曰菩薩知諸五欲及五蓋從因縁生無自性
空無所有捨之甚易衆生顛倒因縁故著
此少弊樂而離禪中深妙樂菩薩爲是衆生
故起大悲心修行禪定繋心縁中離五欲
除五蓋入大喜初禪滅覺觀攝心深入
内清淨得微妙喜入第二禪以深喜散定
故離一切喜得遍滿樂入第三禪離一切
苦樂除一切憂喜及出入息以清淨微妙
捨而自莊嚴入第四禪是菩薩雖知諸法
空無相以衆生不知故以禪相教化衆生
若實有諸法空是不名爲空亦不應捨五
欲而得禪無捨無得故今諸法空相亦不
可得不應作是難言若諸法空云何能得
禪復次是菩薩不以取相愛著故行禪
如人服藥欲以除病不以美也爲戒清淨
智慧成就故行禪菩薩於一一禪中行大
慈觀空於禪無所依止以五欲麁誑顛
倒故以細微妙虚妄法治譬如有毒能治
諸毒
　　大智度論釋初品中四無量義第三十三
四無量心者慈悲喜捨慈名愛念衆生常
求安隱樂事以饒益之悲名愍念衆生受
五道中種種身苦心苦喜名欲令衆生從樂
得歡喜捨名捨三種心但念衆生不憎不
愛修慈心爲除衆生中瞋覺故修悲心
爲除衆生中惱覺故修喜心爲除不悦
樂故修捨心爲除衆生中愛憎故問曰
四禪中已有四無量心乃至十一切處今何
以故別説答曰雖四禪中皆有是法若不
別説名字則不知其功徳譬如嚢中寶
物不開出則人不知若欲得大福徳者
爲説四無量心患厭色如在牢獄爲説四
無色定於縁中不能得自在隨意觀所
縁爲説八勝處若有遮道不得通達爲
説八背捨心不調柔不能從禪起次第
入禪爲説九次第定不能得一切縁遍照
隨意得解爲説十一切處若念十方衆生
令得樂時心數法中生法名爲慈是慈相應
受想行識衆是法起身業口業及心不相應
諸行是法和合皆名爲慈名爲慈故是法
生以慈爲主是故慈得名譬如一切心心
數法雖皆是後世業因縁而但思得名於
作業中思最有力故悲喜捨亦如是是慈
在色界或有漏或無漏或可斷或不可斷亦
在根本禪中亦禪中間三根相應除苦根憂
根如是等阿毘曇分別説取衆生相故有
漏取相已入諸法實相故無漏以是故無
盡意菩薩問中説慈有三種一者衆生縁二
者法縁三者無縁問曰是四無量心云何行
答曰如佛處處經中説有比丘以慈相應
心無恚無恨無怨無惱廣大無量善修
慈心得解遍滿東方世界衆生慈心得解遍
滿南西北方四維上下十方世界衆生以
悲喜捨相應心亦如是慈相應心者慈名
心數法能除心中憒濁所謂瞋恨慳貪等煩
惱譬如淨水珠著濁水中水即清無恚恨
者於衆生中若有因縁若無因縁而瞋若
欲惡口罵詈殺害劫奪是名瞋待時節得
處所有勢力當加害是名恨以慈除此二
事故名無瞋恨無怨無惱恨即是怨初嫌
爲恨恨久成怨身口業加害是名惱復次
初生瞋結名爲瞋瞋増長籌量持著心中
未決了是名恨亦名怨若心已定無所畏
忌是名惱以慈心力除捨離此三事是名
無瞋無恨無怨無惱此無瞋無恨無怨
無惱佛以是讃歎慈心一切衆生皆畏於
苦貪著於樂瞋爲苦因縁慈是樂因縁衆
生聞是慈三昧能除苦能與樂故一心懃
精進行是三昧以是故無瞋無恨無怨無惱
廣大無量者一大心分別有三名廣名一
方大名高遠無量名下方及九方復次下
名廣中名大上名無量復次縁四方衆生
心是名廣縁四維衆生心是名大縁上下
方衆生心是名無量復次破瞋恨心是名
廣破怨心是名大破惱心是名無量復
次一切煩惱心小人所行生小事故名爲小
復小於此故名瞋恨怨惱破是小中之小
是名廣大無量所以者何大因縁常能破小
事故廣心者畏罪畏墮地獄故除心中惡
法大心者信樂福徳果報故除惡心無量
心者爲欲得涅槃故除惡心復次行者持
戒清淨故是心廣禪定具足故是心大智慧
成就故是心無量以是慈心念得道聖人
是名無量心用無量法分別聖人故念諸
天及人尊貴處故名爲大心念諸餘下賤
衆生及三惡道是名廣心於所愛衆生中
以慈念廣於念已故名爲廣心以慈念中
人是名大心以慈念怨憎其功徳多故
名無量心復次爲狹縁心故名爲廣爲小
縁心故名爲大爲有量心故名爲無量如
是等分別義善修者是慈心牢固初得慈
心不名爲修非但愛念衆生中非但好衆
生中非但益己衆生中非但一方衆生中
名爲善修久行得深愛樂愛憎及中三種
衆生正等無異十方五道衆生中以一慈心
視之如父如母如兄弟姊妹子姪知識常
求好事欲令得利益安隱如是心遍滿十
方衆生中如是慈心名衆生縁多在凡夫
人行處或有學人未漏盡者行法縁者諸漏
盡阿羅漢辟支佛諸佛是諸聖人破吾我相
滅一異相故但觀從因縁相續生諸欲
以慈念衆生時從和合因縁相續生但空
五衆即是衆生念是五衆以慈念衆生不
知是法空而常一心欲得樂聖人愍之令
隨意得樂爲世俗法故名爲法縁無縁者
是慈但諸佛有何以故諸佛心不住有爲無
爲性中不依止過去世未來現在世知諸
縁不實顛倒虚誑故心無所縁佛以衆生
不知是諸法實相往來五道心著諸法
分別取捨以是諸法實相智慧令衆生得
之是名無縁譬如給賜貧人或與財物
或與金銀寶物或與如意眞珠衆生縁法
縁無縁亦復如是是爲略説慈心義悲心
義亦如是以憐愍心遍觀十方衆生苦作
是念衆生可愍莫令受是種種苦無瞋無
恨無怨無惱心乃至十方亦如是問曰有三
種衆生有受樂如諸天及人少分有受苦
如三惡道及人中少分有受不苦不樂五道
中少分云何行慈者觀一切衆生皆受樂
行悲者觀一切衆生皆受苦答曰行者欲
學是慈無量心時先作願願諸衆生受
種種樂取受樂人相攝心入禪是相漸漸
増廣即見衆生皆受樂譬如鑚火先以軟
草乾牛屎火勢轉大能燒大濕木慈三昧亦
如是初生慈願時唯及諸親族知識慈心
轉廣怨親同等皆見得樂是慈禪定増長成
就故悲喜捨心亦如是問曰悲心中取受
苦人相喜心中取受喜人相捨心中取何等
相答曰取受不苦不樂人相行者以是心
漸漸増廣盡見一切受不苦不樂問曰是三
種心中應有福徳是捨心於衆生不苦不
樂有何等饒益答曰行者作是念一切衆
生離樂時得苦苦時即是苦得不苦不樂
則安隱以是饒益行者行慈喜心或時貪
著心生行悲心或時憂愁心生以是貪
憂故心亂入是捨心除此貪憂貪憂除故
名爲捨心問曰悲心捨心可知有別慈心
令衆生樂喜心令衆生喜樂與喜有何等
異答曰身樂名樂心樂名喜五識相應樂
名樂意識相應樂名喜五塵中生樂名樂
法塵中生樂名喜先求樂願令衆生得從
樂因令衆生得喜如人憐愍貧人先施
寶物是名樂後教令賣買得受五欲樂是
名喜復次欲界樂願令衆生得是名樂色
界樂願令衆生得是名喜復次欲界中五識
相應樂初禪中三識相應樂三禪中一切樂
是名樂欲界及初禪意識相應樂二禪中一
切樂是名喜麁樂名樂細樂名喜因時名
樂果時名喜初得樂時是名樂歡心内發
樂相外現歌舞踊躍是名喜譬如初服藥
時是名樂藥發遍身時是名喜問曰若爾
者何以不和合二心作一無量而分別爲
二法答曰行者初心未攝未能深愛衆生
故但與樂攝心深愛衆生故與喜以是故
先樂而後喜問曰若爾者何以不慈喜次
第答曰行慈心時愛衆生如兒子願與
樂出慈三昧故見衆生受種種苦發深愛
心憐愍衆生令得深樂譬如父母雖常愛
子若得病急是時愛心轉重菩薩亦如是
入悲心觀衆生苦憐愍心生便與深樂以
是故悲心在中問曰若如是深愛衆生復
何以行捨心答曰行者如是觀常不捨衆
生但念捨是三種心何以故妨廢餘法故
亦以是慈心欲令衆生樂而不能令得
樂悲心欲令衆生離苦亦不能令得離
苦行喜心時亦不能令衆生得大喜此
但憶想未有實事欲令衆生得實事當發
心作佛行六波羅蜜具足佛法令衆生得
是實樂以是故捨是三心入是捨心復次
如慈悲喜心愛深故捨衆生難入是捨心
故易得出離問曰菩薩行六波羅蜜乃至
成佛亦不能令一切衆生離苦得樂何以
故但言是三心憶想心生無有實事答曰
是菩薩作佛時雖不能令一切衆生得樂
但菩薩發大誓願從是大願得大福徳果
報得大報故能大饒益凡夫聲聞行是四
無量爲自調自利故亦但空念衆生諸菩
薩行是慈心欲令衆生離苦得樂從此慈
心因縁亦自作福徳亦教他作福徳受果
報時或作轉輪聖王多所饒益菩薩或時
出家行禪引導衆生教令行禪得生清淨
界受無量心樂若作佛時共無量阿僧祇衆
生入無餘涅槃比於空心願益是爲大利
乃至舍利餘法多所饒益復次若一佛盡度
一切衆生餘佛則無所復度是則無未來
佛爲斷佛種有如是等過以是故一佛不
度一切衆生復次是衆生性從癡而有非
實定法三世十方諸佛求衆生實不可得
云何盡度一切問曰若空不可得盡度
者少亦倶空何以度少答曰我言三世十
方佛求一切衆生不可得故無所度汝難言
何以不盡度是爲墮負處汝於負處不
能自拔而難言無衆生中多少一種何以
度少是爲重墮負處復次諸法實相第一
義中則無衆生亦無度但以世俗法故説
言有度汝於世俗中求第一義是事不可
得譬如瓦石中求珍寶不可得復次諸佛
從初發心乃至法盡於其中間所有功徳
皆是作法有限有量有初有後故所度
衆生亦應有量不應以隨因縁果報有量
法盡度無量衆生如大力士弓勢雖大箭
遠必墮亦如劫盡大火燒三千世界明照無
量雖久必滅菩薩成佛亦如是從初發意
執精進弓用智慧箭深入佛法大作佛事
亦必當滅菩薩得一切種智時身出光明
照無量世界一一光明變化作無量身度
十方無量衆生涅槃後八萬四千法聚舍利
化度衆生如劫盡火照久亦復滅問曰汝
自言光明變化作無量身度十方無量衆生
今何以言有量因縁故所度亦應有量答
曰無量有二種一者實無量諸聖人所不
能量譬如虚空涅槃衆生性是不可量二
者有法可量但力劣者不能量譬如須彌
山大海水斤兩渧數多少諸佛菩薩能知諸
天世人所不能知佛度衆生亦如是諸佛
能知但非汝等所及故言無量復次諸法
因縁和合生故無有自性自性無故常空常
空中衆生不可得如佛説
　　　　我坐道場時　智慧不可得　　　　
　　　　空拳誑小兒　以度於一切　　　　
　　　　諸法之實相　則是衆生相　　　　
　　　　若取衆生相　則遠離實道　　　　
　　　　常念常空相　是人非行道　　　　
　　　　不生滅法中　而作分別相　　　　
　　　　若分別憶想　則是魔羅網　　　　
　　　　不動不依止　是則爲法印
問曰若樂有二分慈心喜心悲心觀苦何
以不作二分答曰樂是一切衆生所愛重
故作二分是苦不愛不念故不作二分又
受樂時心軟受苦時心堅如阿育王弟違
陀輸七日作閻浮提王得上妙自恣五欲
過七日已阿育王問言閻浮提主受樂歡
暢不答言我不見不聞不覺何以故旃陀
羅日日振鈴高聲唱七日中已爾許日過過
七日已汝當死我聞是聲雖作閻浮提王
上妙五欲憂苦深故不聞不見以是故知
苦力多樂力弱若人遍身受樂得一處針
刺衆樂皆失但覺刺苦樂力弱故二分乃
強苦力多故一處足明問曰行是四無量心
得何等果報答曰佛説入是慈三昧現在
得五功徳入火不燒中毒不死兵刃不
傷終不横死善神擁護以利益無量衆生
故得是無量福徳以是有漏無量心縁衆
生故生清淨處所謂色界問曰何以故佛
説慈報生梵天上答曰以梵天衆生所尊
貴皆聞皆識故佛在天竺國天竺國常多
婆羅門婆羅門法所有福徳盡願生梵天若
衆生聞行慈生梵天皆多信向行慈法以
是故説行慈生梵天復次斷婬欲天皆名
爲梵説梵皆攝色界以是故斷婬欲法名
爲梵行離欲亦名梵若説梵則攝四禪四
無色定復次覺觀難滅故不説上地名譬
如五戒中口律儀但説一種不妄語則攝
三事問曰慈有五功徳悲喜捨何以不説
有功徳答曰如上譬喩説一則攝三事
此亦如是若説慈則已説悲喜捨復次慈
是眞無量慈爲如王餘三隨從如人民所以
者何先以慈心欲令衆生得樂見有不
得樂者故生悲心欲令衆生離苦心得
法樂故生喜心於三事中無憎無愛無貪
無憂故生捨心復次慈以樂與衆生故増
一阿含中説有五功徳悲心於摩訶衍經
處處説其功徳如明網菩薩經中説菩薩
處衆生中行三十二種悲漸漸増廣轉成
大悲大悲是一切諸佛菩薩功徳之根本是
般若波羅蜜之母諸佛之祖母菩薩以大悲
心故得般若波羅蜜得般若波羅蜜故得
作佛如是等種種讃大悲喜捨心餘處亦
有讃慈悲二事遍大故佛讃其功徳慈以
功徳難有故悲以能成大業故問曰佛説
四無量功徳慈心好修善修福極遍淨天
悲心好修善修福極虚空處喜心好修善
修福極識處捨心好修善修福極無所有
處云何言慈果報應生梵天上答曰諸佛
法不可思議隨衆生應度者如是説復次
從慈定起迴向第三禪易從悲定起向
虚空處從喜定起入識處從捨定起入
無所有處易故復次慈心願令衆生得樂
此果報自應受樂三界中遍淨最爲樂故
言福極遍淨悲心觀衆生老病殘害苦行者
憐愍心生云何令得離苦若爲除内苦外
苦復來若爲除外苦内苦復來行者思惟
有身必有苦唯有無身乃得無苦虚空能
破色是故福極虚空處喜心欲與衆生心
識樂心識樂者心得離身如鳥出籠虚空
處心雖得出身猶繋心虚空識處無量
於一切法中皆有心識識得自在無邊以
是故喜福極在識處捨心者捨衆生中苦
樂苦樂捨故得眞捨法所謂無所有處以
是故捨心福極無所有處如是四無量但
聖人所得非凡夫復次佛知未來世諸弟子
鈍根故分別著諸法錯説四無量相是四
無量心衆生縁故但是有漏但縁欲界故
無色界中無何以故無色界不縁欲界故
爲斷如是人妄見故説四無量心無色界
中佛以四無量心普縁十方衆生故亦應
縁無色界中如無盡意菩薩問中説慈有
三種衆生縁法縁無縁論者言衆生縁是有
漏無縁是無漏法縁或有漏或無漏如是種
種略説四無量心四無色定者虚空處識處
無所有處非有想非無想處是四無色有三
種一者有垢二者生得三者行得有垢者
無色中攝三十一結及此結使中起心相應
行生得者行是四無色定業報因縁故生
無色界得不隱沒無記四衆行得者觀是
色麁惡重苦老病殺害等種種苦惱因縁如
重病如癰瘡如毒刺皆是虚誑妄語應當除
却如是思惟已過一切色相滅一切有對
相不念一切異相入無邊虚空處定問曰
云何能滅是三種相答曰是三種相皆從
因縁和合生故無自性自性無故是三種虚
誑無實易可得滅復次是色分別分分破散
後皆無以是故若後無今亦無衆生顛倒故
於和合色中取一相異相心著色相我今
不應隨愚人學當求實事實事中無是
一相異相復次行者作是念我若除却離諸
法得利爲深我先捨財物妻子出家得清
淨持戒心安隱不怖不畏離諸欲諸惡不
善法離生喜樂得初禪離覺觀内清淨故
得第二禪中大喜樂離喜在第三禪地於
諸樂中最第一捨是樂得念捨清淨第四
禪今捨是四禪應更得妙定以是故過是
色相滅有對相不念異相佛説三種色有
色可見有對有色不可見有對有色不可見
無對過色相者是可見有對色滅有對相者
是不可見有對色不念異相者是不可見無
對色復次眼見色壞故名過色耳聲鼻香
舌味身觸壞故過有對相於二種餘色及
無教色種種分別故名異相如是觀離色
界中染得無邊虚空處得三無色因縁方
便如禪波羅蜜品中説是四無色一常有漏
三當分別虚空處或有漏或無漏有漏者虚
空處攝有漏四衆無漏者虚空處攝無漏四
衆識處無所有處亦如是一切皆有爲善有
漏虚空處是有報無記及無漏虚空處是無
報識處無所有處亦如是善非有想非無
想處是有報無記非有想非無想處是無
報善四無色定是可修無記四無色定非可
修隱沒者是有垢不隱沒者是無垢一有
三中有漏者是有無漏者是非有四無色
定攝心心數法是相應因心不相應諸行是
非相應因有善法非四無色中有四無色中
非善法有亦善法亦四無色中有非善法
亦非四無色中有善法非四無色者一切
善色衆及四無色不攝四衆及智縁盡有
四無色中非善法者無記四無色有亦善
法亦四無色者善四無色有非善法亦
非四無色者一切不善五衆及無記色衆
及四無色不攝無記四衆虚空及非智縁盡
不善法中不相攝有無記法非四無色有
四無色非無記法有亦無記法亦四無色
有非無記亦非四無色有無記法非四無
色者無記色衆及四無色不攝無記四衆虚
空及非智縁盡有四無色中非無記法者
善四無色亦無記法亦四無色者無記四無
色亦非無記法亦非四無色者不善五衆
善色衆無色不攝善四衆及智縁盡或漏非
四無色或四無色非漏或漏亦四無色或非
漏亦非四無色漏非四無色者一漏及二
漏少分四無色非漏者漏不攝四無色亦漏
亦四無色者二漏少分非漏非四無色者
色衆及漏無色不攝四衆及無爲法或有漏
非四無色或四無色非有漏或有漏亦四無
色或非有漏非四無色有漏非四無色者
有漏色衆及無色不攝有漏四衆四無色非
有漏者三無色少分亦有漏亦四無色者一
無色及三無色少分亦非有漏非四無色
者無漏色衆無色不攝無漏四衆及三無爲
或無漏非四無色或四無色非無漏或無漏
亦四無色或非無漏亦非四無色無漏非
四無色者無漏色衆及無色不攝無漏四衆
及三無爲四無色非無漏者一無色及三無
色少分亦無漏亦四無色者三無色少分非
無漏非四無色者有漏色衆及無色不攝有
漏四衆虚空處或見諦斷或思惟斷或不斷
見諦斷者信行法行人用見諦忍斷何者
是二十八使及二十八使相應虚空處及此
起心不相應諸行思惟斷者學見道用思
惟斷何者是思惟所斷三使及此相應虚空
處及此起心不相應諸行及無垢有漏虚空
處不斷者無漏虚空處識處無所有處亦如
是非有想非無想處或見諦斷或思惟斷見
諦斷者信行法行人用見諦忍斷何者是二
十八使及此相應非有想非無想處及此起
心不相應諸行思惟斷者學見道用思惟
斷何者是思惟所斷三使及此相應非有想
非無想處及此起心不相應諸行及無垢非
有想非無想處四無色中攝心不相應諸行
是非心非心數法非心相應受衆想衆及
此相應行衆是心數法亦心相應心意識獨
心四無色或有隨心行非受相應或受相應
非隨心行或隨心行亦受相應或非隨心
行非受相應隨心行非受相應者隨心行
心不相應諸行及受受相應不隨心行者心
是隨心行亦受相應者想衆及此相應行衆
非隨心行非受相應者除隨心行心不相
應諸行餘殘心不相應諸行想相應行相
應亦應如是説虚空處或從身見因不還
與身見作因或從身見因亦還與身見作
因或不從身見因亦不還與身見作因
從身見因不還與身見作因者除過去現
在見苦斷諸使及此相應虚空處亦除過去
現在見集斷諸邊結及此相應虚空處亦
除未來世中身見及相應虚空處亦除身
見生老住滅餘殘有垢虚空處從身見因亦
還與身見作因者上所除者是亦不從身
見因亦不還與身見作因者無垢虚空處
識處無所有處非有想非無想處亦如是四
無色定一切有因縁亦與因縁虚空處或
次第不與次第縁或次第亦與次第縁或
非次第亦不與次第縁次第不與次第縁
者未來世中欲生心心數法虚空處及阿羅
漢過去現在最後滅時心心數虚空處次第
亦與次第縁者除過去現在阿羅漢最後滅
時心心數虚空處餘殘過去現在心心數法
虚空處非次第亦不與次第縁者除未來
世中欲生心心數虚空處餘殘未來世中心
心數虚空處及心不相應諸行識處無所有
處亦如是非有想非無想處或次第不與
次第縁或次第亦與次第縁或非次第亦
不與次第縁次第不與次第縁者未來
世中欲生心心數法非有想非無想處及阿
羅漢過去現在最後滅時心心數法非有想
非無想處及滅受想若生若欲生次第亦與
次第縁者除過去現在阿羅漢最後滅時心
心數非有想非無想處餘殘過去現在心心
數非有想非無想處非次第亦非與次第
縁者除未來世中欲生心心數非有想非無
想處餘殘未來世中心心數非有想非無想
處除心次第心不相應諸行餘殘心不相應
諸行四無色中攝諸心心數法有縁亦與縁
縁四無色攝心不相應諸行非縁與縁縁四
無色皆是増上亦與増上縁如是等種種
分別四無色如阿毘曇分中説此中應廣
説問曰摩訶衍中四無色云何答曰與諸
法實相共智慧行是摩訶衍中四無色問曰
何等是諸法實相答曰諸法諸法自性空問
曰色法和合分別因縁故空此無色中云何
空答曰色是眼見耳聞麁事能令空何況不
可見無有對不覺苦樂而不空復次色法
分別乃至微塵皆散滅歸空是心心數法
在日月時節須臾頃乃至一念中不可得
是名四無色定義如是等種種略説四無
色
大智度論卷第二十

大智度論釋初品中八背捨義
第三十四卷二
十一
　　聖者龍樹造
　　後秦龜茲國三藏鳩摩羅什譯
八背捨者内有色外亦觀色是初背捨内
無色外觀色是第二背捨淨背捨身作證第
三背捨四無色定及滅受想定是五合爲八
背捨背是淨潔五欲離是著心故名背
捨不壞内外色不内外滅色相以是不淨
心觀色是名初背捨壞内色滅内色相
不壞外色不滅外色相以是不淨心觀外
色是第二背捨是二皆觀不淨一者觀内觀
外二者不見内但見外何以故衆生有二
分行愛行見行愛多者著樂多縛在外諸
結使行見多者多著身見等行爲内結
使縛以是故愛多者觀外色不淨見多者
觀自身不淨壞敗故復次行者初心未細
攝繋心一處難故内外觀漸習調柔能内
壞色相但觀外問曰若無内色相誰當觀
外答曰是爲得解道非實道行者念未來
死及火燒虫噉埋著土中皆磨滅若現在
觀亦分別是身乃至微塵皆無是名内無色
相外觀色問曰二勝處見内外色六勝處但
見外色一背捨見内外色二背捨但見外
色何以故但内有壞色相外色不能壞答
曰行者眼見是身有死相取是未來死相
以況今身外四大不見滅相故難可觀
無故不説外色壞復次離色界時是時亦
不見外色淨背捨身作證者不淨中淨觀
如八勝處説前八一切處觀清淨地水火風
及青黄赤白觀青色如青蓮華如金精山
如優摩伽華如眞青婆羅捺衣觀黄赤白
各隨色亦復如是總名淨背捨問曰若總
是淨背捨不應説一切處答曰背捨是初
行者勝處是中行一切處是久行不淨觀
有二種一者不淨二者淨不淨觀中二背捨
四勝處淨觀中一背捨四勝處八一切處問
曰行者以不淨爲淨名爲顛倒淨背捨觀
云何不顛倒答曰女色不淨妄見爲淨是
名顛倒淨背捨觀一切實青色廣大故不顛
倒復次爲調心故淨觀以久習不淨觀心
厭以是故習淨觀非顛倒亦是中不著
故復次行者先觀身不淨隨身法所有内外
不淨繋心觀中是時生厭婬恚癡薄即自驚
悟我爲無目此身如是云何生著攝心實
觀無令復錯心既調柔想身皮肉血髓不淨
除却唯有白骨繋心骨人若外馳散攝之
令還深攝心故見白骨流光如珂如貝能
照内外諸物是爲淨背捨初門然後觀骨
人散滅但見骨光取外淨潔色相復次若
金剛眞珠金銀寶物若清淨地若淨水如無
煙無薪淨潔火若清風無塵諸青色如金精
山諸黄色如瞻蔔花諸赤色如赤蓮華諸
白色如白雪等取是相繋心淨觀隨是諸
色各有清淨光曜是時行者得受喜樂遍
滿身中是名淨背捨縁淨故名爲淨背捨
遍身受樂故名爲身證得是心樂背捨五
欲不復喜樂是名背捨未漏盡故中間或
結使心生隨著淨色復懃精進斷此著故
如是淨觀從心想生譬如幻主觀所幻物
知從己出心不生著能不隨所縁是時背
捨變名勝處於淨觀雖勝未能廣大是時
行者還取淨相用背捨力及勝處力故取
是淨地相漸漸遍滿十方虚空水火風亦爾
取青相漸令廣大亦遍十方虚空黄赤白
亦如是是時勝處復變爲一切處是三事一
義轉變有三名問曰是三背捨八勝處十一
切處是實觀是得解觀若實觀身有皮肉
何以但見白骨又三十六物合爲身法何
以分別散觀四大各自有相何以滅三大
但觀一地大四色非盡是青何以都作青
觀答曰有實觀亦有得解觀身相實是不
淨是爲實觀外法中有淨相種種色相是
爲實淨觀淨不淨是爲實觀以此少許淨
廣觀一切皆是淨取是一水遍觀一切皆
是水取是少許青相遍一切皆是青如是
等是爲得解觀非實四無色背捨如四無色
定中觀欲得背捨先入無色定無色定是
背捨之初門背捨色縁無量虚空處問曰
無色定亦爾有何等異答曰凡夫人得是無
色定是爲無色聖人深心得無色定一向
不迴是名背捨餘殘識處無所有處非有想
非無想處亦如是背滅受想諸心心數法是
名滅受想背捨問曰無想定何以不名背
捨答曰邪見者不審諸法過失直入定中
謂是涅槃從定起時還生悔心墮在邪見
是故非背捨滅受想患厭散亂心故入定
休息似涅槃法著身中得故名身證八勝
處者内有色相外觀色少若好若醜是色
勝知勝觀是名初勝處内有色相外觀色
多若好若醜是色勝知勝觀是名第二勝處
第三第四亦如是但以内無色相外觀色
爲異内亦無色相外觀諸色青黄赤白是
爲八勝處内有色相外觀色者内身不
壞見外縁少者縁少故名少觀道未増長
故觀少因縁觀多畏難攝故譬如鹿遊未
調不中遠放若好若醜者初學繋心縁中
若眉間若額上若鼻端内身不淨相内身中
不淨相觀外諸色善業報故名好不善業
報故名醜
復次行者如從師所受觀外縁種種不淨
是名醜色行者或時憶念忘故生淨相觀
淨色是名好色復次行者自身中繋心一
處觀欲界中色二種一者能生婬欲二者
能生瞋恚能生婬欲者是淨色名爲好
能生瞋恚者是不淨色名爲醜於縁中自
在勝知勝見行者於能生婬欲端正色中不
生婬欲於能生瞋恚惡色中不生瞋恚但
觀色四大因縁和合生如水沫不堅固是
名若好若醜勝處者行者住是不淨門中
婬欲瞋恚等諸結使來能不隨是名勝處
勝是不淨中淨顛倒等諸煩惱賊故問曰行
者云何内色相外觀色答曰是八勝處深
入定心調柔者可得行者或時見内身不
淨亦見外色不淨不淨觀有二種一者三
十六物等種種不淨二者除内外皮肉五藏
但觀白骨如珂如雪三十六物等觀是名
醜如珂如雪觀是名好行者内外觀時心
散亂難入禪除自身相但觀外色如阿毘
曇中説行者以得解脱觀見是身死死已
擧出塚間若火燒若虫噉皆已滅盡是
時但見虫火不見身是名内無色相外觀
色行者如教受觀身是骨人若心外散還
攝骨人縁中何以故是人初習行未能觀
細縁故是名少色行者觀道轉深増長以
此一骨人遍觀閻浮提皆是骨人是名爲
多還復攝念觀一骨人以是故名勝知勝
見復次隨意五欲中男女相淨潔相能勝故
名爲勝處譬如健人乘馬繋賊能破是
名爲勝又能制御其馬是亦名勝行者亦
如是能自於不淨觀中少能多多能少是
爲勝處亦能破五欲賊亦名勝處内未能
壞身外觀色若多若少若好若醜是初第二
勝處内壞身無色相觀外色若多若少若
好若醜是第三第四勝處攝心深入定中
壞内身觀外淨縁青青色黄赤白白色是
爲後四勝處問曰是後四勝處十一切處中
青等四處有何等異答曰青一切處能普
縁一切令青是勝處若多若少隨意觀不
令異心奪觀勝是縁名爲勝處譬如轉輪
聖王遍勝四天下閻浮提王勝一天下而
已一切處普遍勝一切縁勝處但觀少色
能勝不能遍一切縁如是等略説八勝處
十一切處者背捨勝處已説此以遍滿縁故
名一切處問曰何以無所有處非有想非無
想處不名一切處答曰是得解之心安
隱快樂廣大無量無邊虚空處是佛所説一
切處中皆有識能疾縁一切法故一切法
中皆見有識以是故二處立一切處無所
有中無物可廣亦不得快樂佛亦不説是
無所有無邊無量非有想非無想處心鈍難
得取相令廣大復次虚空處近色界亦能
縁色識處能縁縁色又識處起能超入第四
禪第四禪起超入識處無所有處非有想
非無想處遠無色因縁故非一切處是三
種法皆行得勝處一切處是有漏初三背捨
第七第八背捨是有漏餘殘或有漏或無漏
初二背捨初四勝處初禪二禪中攝淨背捨
後四勝處八一切處第四禪中攝二一切處
即名説空處空處攝識處識處攝前三背
捨八勝處八一切處皆縁欲界後四背捨縁
無色界及無漏法諸妙功徳在根本中若
無色根本不縁下地故滅受想定非心心
數法故無縁非有想非無想處背捨但縁
無色四陰及無漏法九次第定者從初禪
心起次第入第二禪不令餘心得入若善
若垢如是乃至滅受想定問曰餘者亦有
次第何以但稱九次第定答曰餘功徳皆
有異心間生故非次第此中深心智慧利行
者自試其心從一禪心起次入二禪不令
異念得入於此功徳心柔軟善斷法愛
故能心心相次是次第二是有漏七或有漏
或無漏禪中間未到地不牢固又是聖人所
得又此大功徳不在邊地是故無次第八
背捨八勝處十一切處九次第定聲聞法中略
説
　　大智度論釋初品中九相義第三十五
經九相脹相壞相血塗相膿爛相青相噉相
散相骨相燒相論問曰應當先習九相
離欲然後得諸禪何以故諸禪定後方説九
相答曰先説果報令行者心樂九相雖是
不淨人貪其果報故必習行問曰行者云
何觀是脹相等九事答曰行者先持戒清淨
令心不悔故易受觀法能破婬欲諸煩惱
賊觀人初死之日辭訣言語息出不反奄
忽已死室家驚慟號哭呼天言説方爾奄
便那去氣滅身冷無所覺識此爲大畏無
可免處譬如劫盡火燒無有遺脱如説
　　　　死至無貧富　無懃修善惡　　　　
　　　　無貴亦無賤　老少無免者　　　　
　　　　無祈請可救　亦無欺誑離　　　　
　　　　無捍挌得脱　一切無免處
死法名爲永離恩愛之處一切有生之所
惡者雖甚惡之無得脱者我身不久必
當如是同於木石無所別知我今不應
貪著五欲不覺死至同於牛羊牛羊禽獸
雖見死者跳騰哮吼不自覺悟我既得人
身識別好醜當求甘露不死之法如説
　　　　六情身完具　智鑒亦明利　　　　
　　　　而不求道法　唐受身智慧　　　　
　　　　禽獸亦皆知　欲樂以自恣　　　　
　　　　而不知方便　爲道修善事　　　　
　　　　既已得人身　而但自放恣　　　　
　　　　不知修善行　與彼亦何異　　　　
　　　　三惡道衆生　不得修道業　　　　
　　　　已得此人身　當勉自益利
行者到死屍邊見死屍膖脹如韋嚢盛
風異於本相心生厭畏我身亦當如是
未脱此法身中主識役御此身視聽言語
作罪作福以此自貴爲何所趣而今但
見空舍在此是身好相細腰姝媚長眼直
鼻平額高眉如是等好令人心惑今但見
膖脹好在何處男女之相亦不可識作
此觀已呵著欲心此臭屎嚢膖脹可惡何
足貪著死屍風熱轉大裂壞在地五藏屎
尿膿血流出惡露已現行者取是壞相以況
己身我亦如是皆有是物與此何異我爲
甚惑爲此屎嚢薄皮所誑如燈蛾投火
但貪明色不知燒身已見裂壞男女相滅
我所著者亦皆如是死屍已壞肉血塗漫或
見杖楚死者青瘀黄赤或日曝瘀黒具取是
相觀所著者若赤白之色淨潔端正與此何
異既見青瘀黄赤鳥獸不食不埋不藏不
久膿爛種種虫生行者見已念此死屍本有
好色好香塗身衣以上服飾以華綵今但
臭壞膿爛塗染此是其實分先所飾綵皆
是假借若不燒不埋棄之曠野爲鳥獸所
食烏挑其眼狗分手脚虎狼刳腹分掣
爴裂殘藉在地有盡不盡行者見已心生
厭想思惟此屍未壞之時人所著處而今壞
敗無復本相但見殘藉鳥獸食處甚可惡
畏鳥獸已去風日飄曝筋斷骨離各各異處
行者思惟本見身法和合而有身相男女皆
可分別今已離散各在異處和合法滅身相
亦無皆異於本所可愛著今在何處身既
離散處處白骨鳥獸食已唯有骨在觀是
骨人是爲骨相骨相有二種一者骨人筋
骨相連二者骨節分離筋骨相連破男女長
短好色細滑之相骨節分離破衆生根本實
相復有二種一者淨二者不淨淨者久骨
白淨無血無膩色如白雪不淨者餘血塗染
膩膏未盡行者到屍林中或見積多草
木焚燒死屍腹破眼出皮色燋黒甚可惡
畏須臾之間變爲灰燼行者取是燒相思
惟此身未死之前沐浴香華五欲自恣今
爲火燒甚於兵刃此屍初死形猶似人火
燒須臾本相都失一切有身皆歸無常我亦
如是是九相斷諸煩惱於滅婬欲最勝
爲滅婬欲故説是九相問曰無常等十想
爲滅何事故説答曰亦爲滅婬欲等三毒
問曰若爾者二相有何等異答曰九相爲
遮未得禪定爲婬欲所覆故十想能除
滅婬欲等三毒九相如縛賊十想如斬殺
九相爲初學十想爲成就復次是十想中
不淨想攝九相有人言十想中不淨想食不
淨想世間不可樂想攝九相復有人言十想
九相同爲離欲倶爲涅槃所以者何初死
相動轉言語須臾之間忽然已死身體膖脹
爛壞分散各各變異是則無常若著此法
無常壞時是即爲苦若無常苦無得自在
者是則無我不淨無常苦無我則不可樂
觀身如是食雖在口腦涎流下與唾和合
成味而咽與吐無異下入腹中即是食不
淨想以此九相觀身無常變異念念皆滅
即是死想以是九相厭世間樂知煩惱斷
則安隱寂滅即是斷相以是九相遮諸煩
惱即是離想以是九相厭世間故知此五
衆滅更不復生是處安隱即是盡想復次
九相爲因十想爲果是故先九相後十
想復次九相爲外門十想爲内門是故
經言二爲甘露門一者不淨門二者安那
般那門是九相除人七種染著或有人
染著色若赤若白若赤白若黄若黒或有
人不著色但染著形容細膚纖指修目高
眉或有人不著容色但染著威儀進止坐
起行住禮拜俯仰揚眉頓睫親近按摩或有
人不著容色威儀但染著言語軟聲美辭
隨時而説應意承旨能動人心或有人
不著容色威儀軟聲但染著細滑柔膚軟
肌熱時身涼寒時體温或有人皆著五事或
有人都不著五事但染著人相若男若女
雖得上六種欲不得所著之人猶無所解
捨世所重五種欲樂而隨其死死相多除
威儀語言愛膖脹相壞相噉相散相多除形
容愛血塗相青瘀相膿爛相多除色愛骨相
燒相多除細滑愛九相除雜愛及所著人愛
噉相散相骨相偏除人愛噉殘離散白骨中
不見有人可著以是九相觀離愛心瞋
癡亦微薄不淨中淨顛倒癡故著是身今
以是九相披析身内見是身相癡心薄癡
心薄則貪欲薄貪欲薄則瞋亦薄所以者何
人以貪身故生瞋今觀身不淨心厭故不
復貪身不貪身故不復生瞋三毒薄故一
切九十八使山皆動漸漸増進其道以金剛
三昧摧碎結山九相雖是不淨觀依是能
成大事譬如大海中臭屍溺人依以得渡
問曰是九相有何性何所縁何處攝答曰
取相性縁欲界身色相陰攝亦身念處少
分或欲界攝或初禪二禪四禪攝未離欲散
心人得欲界繋離欲人心得色界繋膖脹等
八相欲界初禪二禪中攝淨骨相欲界初禪
二禪四禪中攝三禪中多樂故無是相是九
相是開身念處門身念處開三念處門是四
念處開三十七品門三十七品開涅槃城門
入涅槃離一切憂惱諸苦滅五陰因縁生
故受涅槃常樂問曰聲聞人如是觀心厭
離欲疾入涅槃菩薩憐愍一切衆生集一
切佛法度一切衆生不求疾入涅槃故觀
是九相云何不墮二乘證答曰菩薩於衆
生心生憐愍知衆生以三毒因縁故受
今世後世身生苦痛是三毒終不自滅亦
不可以餘理得滅但觀所著内外身相
然後可除以是故菩薩欲滅是婬欲毒故
觀是九相如人憐愍病者合和諸藥以療
之菩薩亦如是爲著色衆生説是青瘀相
等隨其所著分別諸相如先説是爲菩薩
行九相觀
復次菩薩以大慈悲心行是九相作如
是念我未具足一切佛法不入涅槃是
爲一法門我不應住此一門我當學一
切法門以是故菩薩行九相無所妨菩薩
行是九相或時厭患心起如是不淨身可
惡可患欲疾取涅槃爾時菩薩作是念十
方諸佛説一切法相空空中無無常何況有
不淨但爲破淨顛倒故習此不淨是不淨
皆從因縁和合生無有自性皆歸空相我
今不應取是因縁和合生無自性不淨法
欲疾入涅槃經中亦有是説若色中無味
相衆生不應著色以色中有味故衆生
起著若色無過罪衆生亦無厭色者以色
實有過惡故觀色則厭若色中無出相衆
生亦不能於色得脱以色有出相故衆
生於色得解脱味是淨相因縁故以是故
菩薩不於不淨中沒早取涅槃九相義分
別竟
　　大智度論釋初品中八念義第三十
六之一
經念佛念法念僧念戒念捨念天念入出息
念死論問曰何以故九相次第有八念答
曰佛弟子於阿蘭若處空舍塚間山林曠野
善修九相内外不淨觀厭患其身而作是
念我云何擔是底下不淨屎尿嚢自隨懎然
驚怖及爲惡魔作種種惡事來恐怖之欲
令其退以是故佛次第爲説八念如經中
説佛告諸比丘若於阿蘭若處空舍塚間山
林曠野在中思惟若有怖畏衣毛爲竪爾
時當念佛佛是多陀阿伽度阿羅呵三藐三
佛陀乃至婆伽婆恐怖則滅若不念佛當
疾念法佛法清淨巧出善説得今世報指
示開發有智之人心力能解如是念法怖畏
則除若不念法則當念僧佛弟子衆修正
道隨法行僧中有阿羅漢向阿羅漢乃至須
陀洹向須陀洹四雙八輩是佛弟子衆應供
養合手恭敬禮拜迎送世間無上福田作
如是念僧恐怖即滅
佛告諸比丘釋提桓因與阿修羅鬪在大
陣中時告諸天衆汝與阿修羅鬪時設有
恐怖當念我七寶幢恐怖即滅若不念我
幢當念伊舍那天子帝釋左面
天王也寶幢恐怖即
除若不念伊舍那寶幢當念婆樓那天子
右面
天子寶幢恐怖即除以是故知爲除恐怖
因縁故次第説八念問曰經中説三念因
縁除恐怖五念復云何能除恐怖答曰是
比丘自念布施持戒功徳怖畏亦除所以者
何若破戒心畏墮地獄若慳貪心畏墮餓
鬼及貧窮中自念我有是淨戒布施若念淨
戒若念布施心則歡喜作是言若我命未
盡當更増進功徳若當命終不畏墮惡道
以是故念戒施亦能令怖畏不生念上諸
天皆是布施持戒果報此諸天以福徳因縁
故生彼我亦有是福徳以是故念天亦能
令怖畏不生十六行念安那般那時細覺尚
滅何況恐怖麁覺念死者念五衆身念念生
滅從生已來常與死倶今何以畏死是五
念佛雖不説亦當除恐怖所以者何念
他功徳以除恐怖則難自念己事以除恐
怖則易以是故佛不説問曰云何是念佛
答曰行者一心念佛得如實智慧大慈大悲
成就是故言無錯謬麁細多少深淺皆無不
實皆是實故名爲多陀阿伽度亦如過去
未來現在十方諸佛於衆生中起大悲心
行六波羅蜜得諸法相來至阿耨多羅三
藐三菩提中此佛亦如是是名多陀阿伽
度如三世十方諸佛身放大光明遍照十
方破諸黒闇心出智慧光明破衆生無明
闇冥功徳名聞亦遍滿十方去至涅槃中
此佛亦如是去以是故亦名多陀阿伽度
有如是功徳故應受一切諸天世人最上
供養是故名阿羅呵若有人言何以故但
佛如實説如來如去故應受最上供養以
佛得正遍智慧故正名諸法不動不壞相
遍名不爲一法二法故以悉知一切法無
餘不盡是名三藐三佛陀是正遍智慧不
從無因而得亦不從無縁得是中依智
慧持戒具足故得正遍智慧智慧名菩薩
從初發意乃至金剛三昧相應智慧持戒名
菩薩從初發意乃至金剛三昧身業口業清
淨隨意行已是故名鞞闍遮羅那三般那
若行是二行得善去如車有兩輪善去
者如先佛所去處佛亦如是去故名修伽
陀若有言佛自修其法不知我等事以是
故知世間知世間因知世間盡知世間盡
道故名爲路迦憊知世間已調御衆生於
種種師中最爲無上以是故名阿耨多羅
富樓沙曇藐婆羅提能以三種道滅三毒
令衆生行三乘道以是故名貰多提婆魔
㝹舍若有言以何事故能自利益無量復
能利益他人無量佛一切智慧成就故過去
未來現在盡不盡動不動一切世間了了悉
知故名爲佛陀得是九種名號有大名稱
遍滿十方以是故名爲婆伽婆經中佛自
説如是名號應當作是念佛復次一切種
種功徳盡在於佛佛是劫初轉輪聖王摩訶
三磨陀等種閻浮提中智慧威徳諸釋子
中生貴性憍曇氏生時光明遍照三千大
千世界梵天王持寶蓋釋提桓因以天寶
衣承接阿那婆蹋多龍王婆伽多龍王以妙
香湯澡浴生時地六種動行至七歩安詳
如象王觀視四方作師子吼我是末後身
當度一切衆生阿私陀仙人相之告淨飯
王是人足下千輻輪相指合縵網當自於法
中安平立無能動無能壞者手中徳字縵
網莊嚴當以此手安慰衆生令無所畏
如是乃至肉骨髻相如青珠山頂青色光明
從四邊出頭中頂相無能見上若天若人
無有勝者白毫眉間跱白光踰頗梨淨眼
長廣其色紺青鼻高直好甚可愛樂口四十
齒白淨利好四牙上白其光最勝脣上下等
不大不小不長不短舌薄而大軟赤紅色
如天蓮華梵聲深遠聞者悦樂聽無厭足身
色好妙勝閻浮檀金大光周身種種雜色
妙好無比如是等三十二相具足是人不
久出家得一切智成佛佛身功徳如是應
當念佛復次佛身功徳身力勝於十萬白
香象寶是爲父母遺體力若神通功徳力無
量無限佛身以三十二相八十隨形好莊
嚴内有無量佛法功徳故視之無厭見佛
身者忘世五欲萬事不憶若見佛身一處
愛樂無厭不能移觀佛身功徳如是應當
念佛
復次佛持戒具足清淨從初發心修戒増積
無量與憐愍心倶不求果報不向聲聞
辟支佛道不雜諸結使但爲自心清淨不
惱衆生故世世持戒以是故得佛道時戒
得具足應如是念佛戒衆復次佛定衆具
足問曰持戒以身口業清淨故可知智慧
以分別説法能除衆生疑故可知定者餘
人修定尚不可知何況於佛云何得知答
曰大智慧具足故當知禪定必具足譬如
見蓮華大必知池亦深大又如燈明大者
必知蘇油亦多亦以佛神通變化力無量
無比故知禪定力亦具足亦如見果大故
知因亦必大復次有時佛自爲人説我禪定
相甚深如經中説佛在阿頭摩國林樹下
坐入禪定是時大雨雷電霹靂有四特牛耕
者二人聞聲怖死須臾便晴佛起經行有
一居士禮佛足已隨從佛後白佛言世
尊向者雷電霹靂有四特牛耕者二人聞聲
怖死世尊聞不佛言不聞居士言佛時睡
耶佛言不睡問曰入無心想定耶佛言
不也我有心想但入定耳居士言未曾有
也諸佛禪定大爲甚深有心想在禪定如
是大聲覺而不聞如餘經中佛告諸比丘
佛入出諸定舍利弗目揵連尚不聞其名
何況能知何者是如三昧王三昧師子遊戲
三昧等佛入其中能令十方世界六種震
動放大光明化爲無量諸佛遍滿十方如
阿難一時心生念過去然燈佛時時世好
人壽長易化度今釋迦牟尼佛時世惡人壽
短難教化佛事未訖而入涅槃耶清旦以
是事白佛已日出佛時入日出三昧如
日出光明照閻浮提佛身如是毛孔普出光
明遍照十方恒河沙等世界一一光中出七
寶千葉蓮華一一華上皆有坐佛一一諸佛
皆放無量光明一一光中皆出七寶千葉蓮
華一一華上皆有坐佛是諸佛等遍滿十方
恒河沙等世界教化衆生或有説法或有
默然或以經行或神通變化身出水火如
是等種種方便度脱十方五道衆生阿難
承佛威神悉見是事佛攝神足從三昧
起告阿難見是事不聞是事不阿難言
蒙佛威神已見已聞佛言佛有如是力能
究竟佛事不阿難言世尊若衆生滿十
方恒河沙等世界中佛壽一日用如是力必
能究竟施作佛事阿難歎言未曾有也世
尊諸佛法無量不可思議以是故知佛禪定
具足復次佛慧衆具足從初發心於阿僧
祇劫中無法不行世世集諸功徳一心專
精不惜身命以求智慧如薩陀波崙菩薩
復次以善修大悲智慧故具足慧衆餘人
無是大悲雖有智慧不得具足大悲欲
度衆生求種種智慧故及斷法愛滅六十
二邪見不墮二邊若受五欲樂若修身苦
道若斷滅若計常若有若無等如是諸法邊
復次佛慧無上徹鑒無比從甚深禪定中生
故諸麁細煩惱所不能動故善修三十七
品四禪四無量心四無色定八背捨九次第定
等諸功徳故有十力四無所畏四無礙智十
八不共法得無礙不可思議解脱故佛慧衆
具足復次能降伏外道大論議師所謂憂
樓頻蠡迦葉摩訶迦葉舍利弗目揵連薩遮
尼揵子婆蹉首羅長爪等大論議師輩皆降
伏是故知佛慧衆具足復次佛三藏十二部
經八萬四千法聚見是語言多故知智慧
亦大譬如一居士清朝見大雨處語衆
人言昨夜雨龍其力甚大衆人言汝何以知
之答言我見地濕泥多山崩樹折殺諸鳥
獸以此故知龍力爲大佛亦如是甚深智
慧雖非眼見雨大法雨諸大論議師及釋
梵天王皆以降伏以是可知佛智慧多復次
諸佛得無礙解脱故於一切法中智慧無
礙復次佛此智慧皆清淨出諸觀上不觀
諸法常相無常相有邊相無邊相有去相無去
相有相無相有漏相無漏相有爲相無爲相生
滅相不生滅相空相不空相常清淨無量如
虚空以是故無礙若觀生滅者不得觀
不生滅觀不生滅者不得觀生滅若不生
滅實生滅不實若生滅實不生滅不實如是
等諸觀皆爾得無礙智故知佛慧衆具足
復次念佛解脱衆具足佛解脱諸煩惱及習
根本拔故解脱眞不可壞一切智慧成就故
名爲無礙解脱成就八解脱甚深遍得故
名爲具足解脱復次離時解脱及慧解脱
故便具足成就共解脱成就如是等解脱
故名具足解脱衆復次破魔軍故得解脱
離煩惱故得解脱離遮諸禪法故得解
脱於諸禪定入出自在無礙故復次菩薩
於見諦道中得深十六解脱一苦法智相應
有爲解脱二苦諦斷十結盡得無爲解脱
如是乃至道比智思惟道中得十八解脱
一或比智或法智相應有爲解脱二斷無色
界三思惟結故得無爲解脱如是乃至第
十八盡智相應有爲解脱及一切結使盡得
無爲解脱如是諸解脱和合名爲解脱衆具
足復次念佛解脱知見衆具足解脱知見衆
有二種一者佛於解脱諸煩惱中用盡智
自證知知苦已斷集已盡證已修道已是
爲盡智解脱知見衆知苦已不復更知乃
至修道已不復更修是爲無生智解脱知見
衆二者佛知是人入空門得解脱是人無
相門得解脱是人無作門得解脱是人無
方便可令解脱是人久久可得解脱是人
不久可得解脱是人即時得解脱是人軟
語得解脱是人苦教得解脱是人雜語得
解脱是人見神通力得解脱是人説法得
解脱是人婬欲多爲増婬欲得解脱是人
瞋恚多爲増瞋恚得解脱如難陀漚樓
頻螺龍是如是等種種因縁得解脱如法
眼中説於是諸解脱中了了知見是名解
脱知見衆具足復次念佛一切智一切知見
大慈大悲十力四無所畏四無礙智十八不共
法等念如佛所知無量不可思議諸功徳
是名念佛是念在七地中或有漏或無漏
有漏者有報無漏者無報三根相應樂喜捨
根行得亦果報得行得者如此間國中學
念佛三昧果報得者如無量壽佛國人生便
自然能念佛如是等如阿毘曇中廣分別
大智度論卷第二十一

大智度論釋初品中八念義第三
十六之餘卷二
十二
　　聖者龍樹造
　　後秦龜茲國三藏鳩摩羅什譯
念法者如佛演説行者應念是法巧出得
今世果無執惱不待時能到善處通達無
礙巧出者二諦不相違故所謂世諦第一
義諦是智者不能壞愚者不起諍故是
法亦離二邊所謂若受五欲樂若受苦行
復離二邊若常若斷若我若無我若有若無
如是等二邊不著是名巧出諸外道輩自
貴其法毀賤他法故不能巧出得今世
果者離愛因縁世間種種苦離邪見因縁
種種論議鬪諍身心得安樂如佛説
　　　　持戒者安樂　身心不熱惱　　　　
　　　　臥安覺亦安　名覺亦遠聞
復次此佛法中因縁展轉生果所謂持戒清
淨故心不悔心不悔故生法歡喜法歡喜
故身心快樂身心快樂故能攝心攝心故如
實知如實知故得厭得厭故離欲離欲
故得解脱得解脱果報得涅槃是名得
今世果外道法空行苦無所得如閻浮阿
羅漢得道時自説
　　　　我昔作外道　五十有五年　　　　
　　　　但食乾牛屎　裸形臥棘上
我受如是辛苦竟無所得不如今得見佛
聞法出家三日所作事辦得阿羅漢以是
故知佛法得今世果問曰若佛法得今世
果何以故佛諸弟子有無所得者答曰行
者能如佛所説次第修行無不得報如病
人隨良醫教將和治法病無不差若不隨
佛教不次第行破戒亂心故無所得非法
不良也復次諸未得道者今世雖不得涅
槃後世得受福樂漸次當得涅槃終不虚
也如佛所説其有出家爲涅槃者若遲
若疾皆當得涅槃如是等能得今世果無
熱惱者熱惱有二種身惱心惱身惱者繋
縛牢獄拷掠刑戮等心惱者婬欲瞋恚慳
貪嫉妬因縁故生憂愁怖畏等此佛法中持
戒清淨故身無是繋縛牢獄拷掠刑戮等
惱心離五欲除五蓋得實道故無是婬
欲瞋恚慳貪嫉妬邪疑等惱無惱故無熱復
次無漏禪定生喜樂遍身受故諸熱則除
譬如人大熱悶得入清涼池中冷然清了
無復熱惱復次諸煩惱若屬見若屬愛是名
熱佛法中無此故名無熱惱不待時者
佛法不待時而行亦不待時與果外道法
日未出時受法日出時不受法或有日出
時受日未出不受有晝受夜不受有夜受
晝不受佛法中無受待時隨修八聖道
時便得涅槃譬如火得薪便然無漏智慧
生時便能燒諸煩惱不待時也問曰如佛
説有時藥時衣時食若人善根未熟待時
當得何以言無時答曰此時者隨世俗
法爲佛法久住故結時戒若爲修道得
涅槃及諸禪定智慧微妙法不待時也諸外
道法皆待時節佛法但待因縁具足若雖
持戒禪定而智慧未成就不能成道若持
戒禪定智慧皆成就便得果不復待時復次
久久得果名爲時即得不名時譬如好
染一入便成心淨人亦如是聞法即染得
法眼淨是名不待時能到善處者是三十
七無漏道法能將人到涅槃譬如入恒河
必得至大海諸餘外道法非一切智人所
説邪見雜故將至惡處或時將至天上還
墮受苦皆無常故不名善處問曰無有將
去者云何得將至善處答曰雖無將去者
但諸法能將諸法去無漏善五衆斷五衆
中強名衆生將去入涅槃如風吹塵如水
漂草雖無將去者而可有去復次因縁和
合無有作亦無有將去者而果報屬因縁
不得自在是即名爲去通達無礙者得佛
法印故通達無礙如得王印則無所留離
問曰何等是佛法印答曰佛法印有三種
一者一切有爲法念念生滅皆無常二者一
切法無我三者寂滅涅槃行者知三界皆是
有爲生滅作法先有今無今有後無念念生
滅相續相似生故可得見知如流水燈焔
長風相似相續故人以爲一衆生於無常
法中常顛倒故謂去者是常住是名一切
作法無常印一切法無我諸法内無主無作
者無知無見無生者無造業者一切法皆
屬因縁屬因縁故不自在不自在故無我
我相不可得故如破我品中説是名無我
印問曰何以故但作法無常一切法無我答
曰不作法無因無縁故不生不滅不生不滅
故不名爲無常復次不作法中不生心
著顛倒以是故不説是無常可説言無我
有人説神是常遍知相以是故説一切法中
無我寂滅者是涅槃三毒三衰火滅故名
寂滅印問曰寂滅印中何以但一法不多説
答曰初印中説五衆二印中説一切法皆
無我第三印中説二印果是名寂滅印一
切作法無常則破我所外五欲等若説無
我破内我法我我所破故是名寂滅涅槃
行者觀作法無常便生厭厭世苦既知厭
苦存著觀主謂能作是觀以是故有第
二法印知一切無我於五衆十二入十八
界十二因縁中内外分別推求觀主不可得
不可得故是一切法無我作如是知已不
作戲論無所依止但歸於滅以是故説
寂滅涅槃印問曰摩訶衍中説諸法不生不
滅一相所謂無相此中云何説一切有爲作
法無常名爲法印二法云何不相違答曰
觀無常即是觀空因縁如觀色念念無常
即知爲空過去色滅壞不可見故無色相
未來色不生無作無用不可見故無色相現
在色亦無住不可見不可分別知故無色
相無色相即是空空即是無生無滅無生無
滅及生滅其實是一説有廣略
問曰過去未來色不可見故無色相現在色
住時可見云何言無色相答曰現在色亦
無住時如四念處中説若法後見壞相當
知初生時壞相以隨逐微細故不識如
人著屐若初日新而無有故後應常新不
應有故若無故應是常常故無罪無福
無罪無福故則道俗法亂復次生滅相常隨
作法無有住時若有住時則無生滅以是
故現在色無有住住中亦無有生滅是
一念中住亦是有爲法故是名通達無礙
如是應念法復次法有二種一者佛所演
説三藏十二部八萬四千法聚二者佛所説
法義所謂持戒禪定智慧八聖道及解脱果
涅槃等行者先當念佛所演説次當念法
義念佛所演説者佛語美妙皆眞實有大
饒益佛所演説亦深亦淺觀實相故深巧
説故淺重語無失各各有義故佛所演説
住四處有四種功徳莊嚴一慧處二諦處三
捨處四滅處有四種答故不可壞一定答
二解答三反問答四置答佛所演説或時聽
而遮或時遮而聽或聽而不遮或遮而不
聽此四皆順從無違佛説得諸法相故無
戲論有義理説故破有無論佛演説隨順
第一義雖説世間法亦無咎與二諦不
相違故隨順利益説於清淨人中爲美
妙於不淨人中爲苦惡於美語苦語中亦
無過罪佛語皆隨善法亦不著善法雖是
垢法怨家亦不以爲高雖種種有所訶
亦無有訶罪雖種種讃法亦無所依止佛
言説中亦無増無減或略或廣佛語初善久
久研求亦善佛語雖多義味不薄雖種種
雜語義亦不亂雖能引人心亦不令人生
愛著雖殊異高顯亦不令人畏難雖遍有
所到凡小人亦不能解佛語如是有種種
希有事能令人衣毛爲竪流汗氣滿身體
戰懼亦能令諸天心厭聲滿十方六種動
地亦能令人於無始世界所堅著者能令
捨所不堅著者能令樂佛語罪惡人聞之
自有罪故憂怖熱惱善一心精進入道人聞
如服甘露味初亦好中亦好後亦好復次多
會衆中各各欲有所聞佛以一言答各各
得解各各自見佛獨爲我説於大衆中雖
有遠近聞者聲無増減滿三千大千世界
乃至十方無量世界應度者聞不應度者
不聞譬如雷霆振地聾者不聞聽者
得悟如是種種念佛言語何等是法義信
戒捨聞定慧等爲道諸善法及三法印如通
達中説一切有爲法無常一切法無我寂滅
涅槃是名佛法義是三印一切論議師所
不能壞雖種種多有所説亦無能轉諸
法性者如冷相無能轉令熱諸法性不可
壞假使人能傷虚空是諸法印如法不可
壞聖人知是三種法相於一切依止邪見
各各鬪諍處得離譬如有目人見群盲
諍種種色相愍而笑之不與共諍問曰佛
説聲聞法有四種實摩訶衍中有一實今
何以故説三實答曰佛説三種實法印廣
説則四種略説則一種無常即是苦諦集諦
道諦説無我則一切法説寂滅涅槃即是盡
諦復次有爲法無常念念生滅故皆屬因
縁無有自在無有自在故無我無常無我
無相故心不著無相不著故即是寂滅涅槃
以是故摩訶衍法中雖説一切法不生不滅
一相所謂無相無相即寂滅涅槃是念法三
昧縁智縁盡諸菩薩及辟支佛功徳問曰何
以故念佛但縁佛身中無學諸功徳念僧三
昧縁佛弟子身中諸學無學法餘殘善無漏
法皆念法三昧所縁答曰迦栴延尼子如是
説摩訶衍人説三世十方諸佛及諸佛從
初發意乃至法盡於其中間所作功徳神力
皆是念佛三昧所縁如佛所説及所説法義
經從一句一偈乃至八萬四千法聚信
戒捨聞定智慧等諸善法乃至無餘涅槃皆
是念法三昧所縁諸菩薩辟支佛及聲聞衆
除佛餘殘一切聖衆及諸功徳是念僧三昧
所縁念僧者是佛弟子衆戒衆具足禪定衆
智慧衆解脱衆解脱知見衆具足四雙八輩
應受供養恭敬禮事是世間無上福田行者
應念如佛所讃僧若聲聞僧若辟支佛僧若
菩薩僧功徳是聖僧五衆具足如上説問曰
先已以五衆讃佛云何復以五衆讃僧
答曰隨弟子所得五衆而讃具足具足有
二種一者實具足二者名具足如佛弟子
所可應得者盡得而讃是名名具足如
佛所得而讃是名實具足復次爲欲異於
外道出家衆在家衆故作如是讃外道在
家衆讃其富貴豪尊勢力出家衆讃其邪見
苦行染著智慧執論諍競念僧衆中或有
持戒禪定智慧等少不足稱以是故佛自
讃弟子衆一切功徳根本住處戒衆具足乃
至解脱知見衆具足住是戒衆中不傾動
引禪定弓放智慧箭破諸煩惱賊得解脱
於是解脱中生知見譬如健人先安足挽
弓放箭能破怨敵得出二怖免罪於王
拔難於陣決了知見賊已破滅心生歡喜是
故以五衆讃應供養者五衆功徳具足故
如富貴豪勢之人人所宗敬佛弟子衆亦如
是有淨戒禪定智慧財富解脱解脱知見勢
力故應供養恭敬合掌禮事世間無上福
田者施主有二種貧者富者貧者禮事
恭敬迎送而得果報富者亦能恭敬禮事迎
送又以財物供養而得果報是故名爲世
間無上福田譬如良田耕治調柔以時下
種漑灌豐渥所獲必多衆僧福田亦復如
是以智慧犁耕出結使根以四無量心磨
治調柔諸檀越下信施穀子漑以念施恭敬
清淨心水若今世若後世得無量世間樂
及得三乘果如薄拘羅比丘鞞婆尸佛時
以一呵梨勒果供養衆僧九十一劫天上人
中受福樂果常無疾病今値釋迦牟尼佛
出家漏盡得阿羅漢如沙門二十億鞞婆
尸佛時作一房舍以物覆地供養衆僧九
十一劫天上人中受福樂果足不蹈地生
時足下毛長二寸柔軟淨好父見歡喜與二
十億兩金見佛聞法得阿羅漢於諸弟子
中精進第一如是等少施得大果報是故
名世間無上福田僧中有四雙八輩者佛
所以説世間無上福田以有此八輩聖人
故名無上福田問曰如佛告給孤獨居士
世間福田應供養者有二種若學人若無學
人學人十八無學人有九今此中何以故
但説八答曰彼廣説故十八及九今此略説
故八彼二十七聖人此八皆攝信行法行或
向須陀洹攝或向斯陀含攝或向阿那含攝
家家向斯陀含攝一種向阿那含攝五種阿
那含向阿羅漢攝信行法行入思惟道名信
解脱見得是信解脱見得十五學人攝九種
福田阿羅漢攝復次行者應念僧僧是我
趣涅槃之眞伴一戒一見如是應歡喜一心
恭敬順從無違我先伴種種衆惡妻子奴婢
人民等是入三惡道伴今得聖人伴安隱
至涅槃佛如醫王法如良藥僧如瞻病人
我當清淨持戒正憶念如佛所説法藥我
當順從僧是我斷諸結病中一因縁所
謂瞻病人是故當念僧復次僧有無量戒
禪定智慧等具足其徳不可測量如一富
貴長者信樂僧白僧執事我次第請僧
於舍食日日次請乃至沙彌執事不聽沙
彌受請諸沙彌言以何意故不聽沙彌答
言以檀越不喜請年少故便説偈言
　　　　鬚髮白如雪　齒落皮肉皺　　　　
　　　　僂歩形體羸　樂請如是輩
諸沙彌等皆是大阿羅漢如打師子頭欻然
從坐起而説偈言
　　　　檀越無智人　見形不取徳　　　　
　　　　捨是少年相　但取老痩黒
上尊耆年相者如佛説偈
　　　　所謂長老相　不必以年耆　　　　
　　　　形痩鬚髮白　空老内無徳　　　　
　　　　能捨罪福果　精進行梵行　　　　
　　　　已離一切法　是名爲長老
是時諸沙彌復作是念我等不應坐觀此
檀越品量僧好惡即復説偈
　　　　讃歎呵罵中　我等心雖一　　　　
　　　　是人毀佛法　不應不教誨　　　　
　　　　當疾到其舍　以法教語之　　　　
　　　　我等不度者　是則爲棄物
即時諸沙彌自變其身皆成老年鬚髮白如
雪秀眉垂覆眼皮皺如波浪其脊曲如弓
兩手負杖行次第而受請擧身皆振掉行
止不自安譬如白楊樹隨風而動搖檀越
見此輩歡喜迎入坐坐已須臾頃還復年少
形檀越驚怖言
　　　　如是耆老相　還變成少身　　　　
　　　　如服還年藥　是事何由然
諸沙彌言汝莫生疑畏我等非非人汝
欲平量僧是事甚可傷我等相憐愍故現
如是化汝當深識之聖衆不可量如説
　　　　譬如以蚊嘴　猶可測海底　　　　
　　　　一切天與人　無能量僧者　　　　
　　　　僧以功徳貴　猶尚不分別　　　　
　　　　而汝以年歳　稱量諸大徳　　　　
　　　　大小生於智　不在於老少　　　　
　　　　有智懃精進　雖少而是老　　　　
　　　　懈怠無智慧　雖老而是少
汝今平量僧是則爲大失如欲以一指
測知大海底爲智者之所笑汝不聞佛
説四事雖小而不可輕太子雖小當爲
國王是不可輕蛇子雖小毒能殺人亦不
可輕小火雖微能燒山野又不可輕也
沙彌雖小得聖神通最不可輕又有四種
人如菴羅果生而似熟熟而似生生而似
生熟而似熟佛弟子亦如是有聖功徳成
就而威儀語言不似善人有威儀語言似
善人而聖功徳不成就有威儀語言不似
善人聖功徳未成就有威儀語言似善人
而聖功徳成就汝云何不念是言而欲稱
量於僧汝若欲毀僧是則爲自毀汝爲大
失己過事不可追方來善心除去諸疑悔
聽我所説
　　　　聖衆不可量　難以威儀知　　　　
　　　　不可以族姓　亦不以多聞　　　　
　　　　亦不以威徳　又不以耆年　　　　
　　　　亦不以嚴容　復不以辯言　　　　
　　　　聖衆大海水　功徳故甚深　　　　
　　　　佛以百事讃是僧　施之雖少得報多　　　　
　　　　是第三寶聲遠聞　以是故應供養僧　　　　
　　　　不應分別是老少　多知少聞及明闇　　　　
　　　　如人觀林不分別　伊蘭瞻蔔及薩羅　　　　
　　　　汝欲念僧當如是　不應以愚分別聖　　　　
　　　　摩訶迦葉出家時　納衣價直十萬金　　　　
　　　　欲作乞人下賤服　更求麁弊不能得　　　　
　　　　聖衆僧中亦如是　求索最下小福田　　　　
　　　　能報施者十萬倍　更求不如不可得　　　　
　　　　衆僧大海水　結戒爲畔際　　　　
　　　　若有破戒者　終不在僧數　　　　
　　　　譬如大海水　不共死屍宿
檀越聞是事見是神通力身驚毛竪合掌
白諸沙彌言諸聖人我今懺悔我是凡夫
人心常懷罪我有少疑今欲請問而説
偈言
　　　　大徳已過疑　我今得遭遇　　　　
　　　　若復不諮問　則是愚中愚
諸沙彌言汝欲問者便問我當以所聞答
檀越問言於佛寶中信心清淨於僧寶中
信心清淨何者福勝答曰我等初不見僧
寶佛寶有増減何以故佛一時舍婆提乞
食有一婆羅門姓婆羅埵逝佛數數到其
家乞食心作是念是沙門何以來數數
如負其債佛時説偈
　　　　時雨數數墮　五穀數數成　　　　
　　　　數數修福業　數數受果報　　　　
　　　　數數受生法　故受數數死　　　　
　　　　聖法數數成　誰數數生死
婆羅門聞是偈已作是念佛大聖人具知
我心慚愧取鉢入舍盛滿美食以奉上佛
佛不受作是言我爲説偈故得此食我不
食也婆羅門言是食當與誰佛言我不見
天及人能消是食者汝持去置少草地
若無虫水中即如佛教持食著無虫水
中水即大沸煙火倶出如投大熱鐵婆羅
門見已驚怖言未曾有也乃至食中神力如
是還到佛所頭面禮佛足懺悔乞出家受
戒佛言善來即時鬚髮自墮便成沙門漸
漸斷結得阿羅漢道復有摩訶憍曇彌以
金色上下寶衣奉佛佛知衆僧堪能受用
告憍曇彌以此上下衣與衆僧以是故知
佛寶僧寶福無多少檀越言若爲佛布施
僧能消能受何以故婆羅埵逝婆羅門食佛
不教令僧食諸沙彌答言爲顯僧大力
故若不見食在水中有大神力者無以
知僧力爲大若爲佛施物而僧得受便知
僧力爲大譬如藥師欲試毒藥先以與鷄
鷄即時死然後自服乃知藥師威力爲大
是故檀越當知
　　　　若人愛敬佛　亦當愛敬僧　　　　
　　　　不當有分別　同皆爲寶故
爾時檀越聞説是事歡喜言我某甲從今
日若有入僧數中若小若大一心信敬不
敢分別諸沙彌言汝心信敬無上福田不
久當得道何以故
　　　　多聞及持戒　智慧禪定者　　　　
　　　　皆入僧數中　如萬川歸海　　　　
　　　　譬如衆藥草　依止於雪山　　　　
　　　　百穀諸草木　皆依止於地　　　　
　　　　一切諸善人　皆在僧數中
復次汝等曾聞佛爲長鬼神將軍讃三善男
子阿泥盧陀難提迦翅彌羅不佛言若一切
世間天及人一心念三善男子長夜得無量
利益以是事故倍當信敬僧是三人不名
僧佛説念三人有如是果報何況一心清
淨念僧是故檀越當任力念僧名如説
偈
　　　　是諸聖人衆　則爲雄猛軍　　　　
　　　　摧滅魔王賊　是伴至涅槃
諸沙彌爲檀越種種説僧聖功徳檀越聞已
擧家大小皆見四諦得須陀洹道以是因
縁故應當一心念僧念戒者戒有二種有
漏戒無漏戒有漏復有二種一者律儀戒二
者定共戒行者初學念是三種戒學三種
已但念無漏戒是律儀戒能令諸惡不得
自在枯朽折減禪定戒能遮諸煩惱何以
故得内樂故不求世間樂無漏戒能拔諸
惡煩惱根本故問曰云何念戒答曰如先
説念僧中佛如醫王法如良藥僧如膽病
人戒如服藥禁忌行者自念我若不隨禁
忌三寶於我爲無所益又如導師指示好
道行者不用導師無咎以是故我應念戒」
復次是戒一切善法之所住處譬如百穀藥
木依地而生持戒清淨能生長諸深禪定實
相智慧亦是出家人之初門一切出家人之
所依仗到涅槃之初因縁如説持戒故
心不悔乃至得解脱涅槃行者念清淨戒
不缺戒不破戒不穿戒不雜戒自在戒不著
戒智者所讃戒無諸瑕隙名爲清淨戒云
何名不缺戒五衆戒中除四重戒犯諸餘
重者是名缺犯餘罪是爲破復次身罪名
缺口罪名破復次大罪名缺小罪名破善
心迴向涅槃不令結使種種惡覺觀得入
是名不穿爲涅槃爲世間向二處是名
爲雜隨戒不隨外縁如自在人無所繋
屬持是淨戒不爲愛結所拘是爲自在
戒於戒不生愛慢等諸結使知戒實相
亦不取是戒若取是戒譬如人在囹圄桎
梏所拘雖得蒙赦而復爲金鎖所繋人
爲恩愛煩惱所繋如在牢獄雖得出家
愛著禁戒如著金鎖行者若知戒是無漏
因縁而不生著是則解脱無所繋縛是名
不著戒諸佛菩薩辟支佛及聲聞所讃戒若
行是戒用是戒是名智所讃戒外道戒者
牛戒鹿戒狗戒羅刹鬼戒唖戒聾戒如是等
戒智所不讃唐苦無善報復次智所讃者
於三種戒中無漏戒不破不壞依此戒得
實智慧是聖所讃戒無漏戒有三種如佛
説正語正業正命是三業義如八聖道中説
是中應廣説問曰若持戒是禪定因縁
禪定是智慧因縁八聖道中何以慧在前戒
在中定在後答曰行路之法應先以眼
見道而後行行時當精懃精懃行時常念
如導師所教念已一心進路不順非道正
見亦如是先以正智慧觀五受衆皆苦是
名苦苦從愛等諸結使和合生是名集愛
等結使滅是名涅槃如是等觀八分名爲
道是名正見行者是時心定知世間虚妄
可捨涅槃實法可取快定是事是名正見
知見是事心力未大未能發行思惟籌量
發動正見令得力是名正思惟智慧既發
欲以言宣故次正語正業正命戒行時精
進不懈不令住色無色定中是名正方便
用是正見觀四諦常念不忘念一切煩惱
是賊應當捨正見等是我眞伴應當隨是
名正念於四諦中攝心不散不令向色無
色定中一心向涅槃是名正定是初得善
有漏名爲煖法頂法忍法中義次第増進
初中後心入無漏心中疾一心中具無有
前後分別次第正見相應正思惟正方便正
念正定三種戒隨是分分行正見分別好
醜利益爲事正思惟發動正見爲事正語
等持是智慧諸功徳不令散失正方便驅
策令速進不息正念七事所應行者憶而不
忘正定令心清淨不濁不亂令正見七分
得成如無風房中燈則照明了了如是
無漏戒在八聖道中亦爲智者所讃問曰
無漏戒應爲智者所讃有漏戒何以讃答
曰有漏戒似無漏隨無漏同行因縁是故
智者合讃如賊中有人叛來歸我彼雖是
賊今來向我我當内之可以破賊何可
不念諸煩惱賊在三界城中住有漏戒善
根若煖法頂法忍法世間第一法與餘有漏
法異故行者受用以是因縁故破諸結使
賊得苦法忍無漏法財以是故智者所讃
是名念戒念捨者有二種捨一者施二者
捨諸煩惱施捨有二種一者財施二者法施
三種捨和合名爲捨財施是一切善法根本
故行者作是念上四念因縁故得差煩惱
病今以何因縁故得是四念則是先世今
世於三寶中少有布施因縁故所以者何
衆生於無始世界中不知於三寶中布施
故福皆盡滅是三寶有無量法是故施亦
不盡必得涅槃復次過去諸佛初發心時
皆以少多布施爲因縁如佛説是布施是
初助道因縁復次人命無常財物如電若人
不乞猶尚應與何況乞而不施以是應施
作助道因縁復次財物是種種煩惱罪業因
縁若持戒禪定智慧種種善法是涅槃因縁
以是故財物尚應自棄何況好福田中而
不布施譬如有兄弟二人各擔十斤金行
道中更無餘伴兄作是念我何以不殺弟
取金此曠路中人無知者弟復生念欲殺
兄取金兄弟各有惡心語言視瞻皆異兄
弟即自悟還生悔心我等非人與禽獸何
異同生兄弟而爲少金故而生惡心兄弟
共至深水邊兄以金投著水中弟言善哉
善哉弟尋復棄金水中兄復言善哉善哉
兄弟更互相問何以故言善哉各相答
言我以此金故生不善心欲相危害今
得棄之故言善哉二辭各爾以是故知財
爲惡心因縁常應自捨何況施得大福而
不施如説
　　　　施名行寶藏　亦爲善親友　　　　
　　　　終始相利益　無有能壞者　　　　
　　　　施爲好密蓋　能遮飢渇雨　　　　
　　　　施爲堅牢船　能度貧窮海　　　　
　　　　慳爲凶衰相　爲之生憂畏　　　　
　　　　洗之以施水　則爲生福利　　　　
　　　　慳惜不衣食　終身無歡樂　　　　
　　　　雖云有財物　與貧困無異　　　　
　　　　慳人之室宅　譬如丘塚墓　　　　
　　　　求者遠避之　終無有向者　　　　
　　　　如是慳貪人　智者所擯棄　　　　
　　　　命氣雖未盡　與死等無異　　　　
　　　　慳人無福慧　於施無堅要　　　　
　　　　臨當墮死坑　戀惜生懊恨　　　　
　　　　涕泣當獨去　憂悔火燒身　　　　
　　　　好施者安樂　終無有是苦　　　　
　　　　人修布施者　名聞滿十方　　　　
　　　　智者所愛敬　入衆無所畏　　　　
　　　　命終生天上　久必得涅槃
如是等種種訶慳貪讃布施是名念財
施云何念法施行者作是念法施利益甚
大法施因縁故一切佛弟子等得道復次佛
説二種施中法施爲第一何以故財施果報
有量法施果報無量財施欲界報法施三界
報亦出三界報若不求名聞財利力勢但
爲學佛道弘大慈悲度衆生生老病死苦
是名清淨法施若不爾者爲如市易法復
次財施施多財物減少法施施多法更増益
財施是無量世中舊法法施聖法初來未
得名爲新法財施但能救諸飢渇寒熱等
病法施能除九十八諸煩惱等病如是等種
種因縁分別財施法施行者應念法施問
曰何等是法施答曰佛所説十二部經清
淨心爲福徳與他説是名法施復有以
神通力令人得道亦名法施如網明菩薩
經中説有人見佛光明得道者生天者如
是等口雖不説令他得法故亦名法施
是法施應觀衆生心性煩惱多少智慧利鈍
應隨所利益而爲説法譬如隨病服藥
則有益有婬欲重有瞋恚重有愚癡重
有兩兩雜三三雜婬重者爲説不淨觀瞋重
者爲説慈心癡重者爲説深因縁兩雜者
説兩觀三雜者説三觀若人不知病相
錯投藥者病則爲増若著衆生相者
爲説但有五衆此中無我若言無衆生
相者即爲説五衆相續有不令墮斷滅
故求富樂者爲説布施欲生天者爲説
持戒人中多所貧乏者爲説天上事惱
患居家者爲説出家法著錢財居家者
爲説在家五戒法若不樂世間爲説三
法印無常無我涅槃依隨經法自演作義
理譬喩莊嚴法施爲衆生説如是等種種
利益故當念法施捨煩惱者三結乃至九
十八使等皆斷除却是名爲捨念捨是法
如捨毒蛇如捨桎梏得安隱歡喜復次
念捨煩惱亦入念法中問曰若入念法中
今何以更説答曰捨諸煩惱是法微妙難
得無上無量是故更別説復次念法與念
捨異念法念佛法微妙諸法中第一念捨
念諸煩惱罪惡捨之爲快行相別是爲異
如是等種種因縁行者當念捨念捨者是
初學禪智中畏生増上慢念天者有四天
王天乃至他化自在天問曰佛弟子應一心
念佛及佛法何以念天答曰知布施業因
縁果報故受天上富樂以是因縁故念天
復次是八念佛自説因縁念天者應作是
念有四天王天是天五善法因縁故生彼
中信罪福受持戒聞善法修布施學智
慧我亦有是五法以是故歡喜言天以是
五法故生富樂處我亦有是我欲生彼亦
可得生我以天福無常故不受乃至他化
自在天亦如是問曰三界中清淨天多何
以故但念欲天答曰聲聞法中説念欲界
天摩訶衍中説念一切三界天行者未得
道時或心著人間五欲以是故佛説念天
若能斷婬欲則生上二界天中若不能斷
婬欲即生六欲天中是中有妙細清淨五
欲佛雖不欲令人更生受五欲有衆生
不任入涅槃爲是衆生故説念天如國
王子在高危處立不可救護欲自投地
王使人敷厚綿褥墮則不死差於墮地故
復次有四種天名天生天淨天生淨天名
天者如今國王名天子生天者從四天王
乃至非有想非無想天淨天者人中生諸聖
人生淨天者三界天中生諸聖人所謂須
陀洹家家斯陀含一種或於天上得阿那
含阿羅漢道生淨天色界中有五種阿那
含不還是間即於彼得阿羅漢無色界中
一種阿那含離色界生無色界是中修無
漏道得阿羅漢入涅槃念是二種天生天
生淨天如是等天是名念天念安那般那
者如禪經中説念死者有二種死一者自
死二者他因縁死是二種死行者常念是身
若他不殺必當自死如是有爲法中不應
彈指頃生信不死心是身一切時中皆有死
不待老不應恃是種種憂惱凶衰身生
心望安隱不死是心癡人所生身中四大各
各相害如人持毒蛇篋云何智人以爲安
隱若出氣保當還入入息保出睡眠保
復得還覺是皆難必何以故是身内外多
怨故如説
　　　　或有胎中死　或有生時死　　　　
　　　　或年壯時死　或老至時死　　　　
　　　　亦如果熟時　種種因縁墮　　　　
　　　　當求免離此　死怨之惡賊　　　　
　　　　是賊難可信　時捨則安隱」　　　　
　　　　假使大智人　威徳力無上　　　　
　　　　無前亦無後　於今無脱者　　　　
　　　　亦無巧辭謝　無請求得脱　　　　
　　　　亦無捍挌處　可以得免者　　　　
　　　　亦非持淨戒　精進可以脱　　　　
　　　　死賊無憐愍　來時無避處
是故行者不應於無常危脆命中而信望
活如佛爲比丘説死相義有一比丘偏
袒白佛我能修是死相佛言汝云何修
比丘言我不望過七歳活佛言汝爲放逸
修死相有比丘言我不望過七月活
有比丘言七日有言六五四三二一日活
佛言汝等皆是放逸修死相有言從旦至
食時有言一食頃佛言汝等亦是放逸修死
相一比丘偏袒白佛我於出氣不望入
於入氣不望出佛言是眞修死相爲不
放逸比丘一切有爲法念念生滅住時甚少
其猶如幻欺誑無智行者如是等種種因縁
念死相問曰法是三世諸佛師何以故念
佛在前是八念云何有次第答曰是法雖
是十方三世諸佛師佛能演出是法其功大
故譬如雪山中有寶山寶山頂有如意寶珠
種種寶物多有人欲上或有半道還者有
近而還者有一大徳國王憐愍衆生爲作
大梯人民大小乃至七歳小兒皆得上山
隨意取如意珠等種種寶物佛亦如是世間
諸法實相寶山九十六種異道皆不能得乃
至梵天王求諸法實相亦不能得何況餘
人佛以大慈悲憐愍衆生故具足六波
羅蜜得一切智慧方便説十二部經八萬四
千法聚梯阿若憍陳如舍利弗目揵連摩訶
迦葉乃至七歳沙彌蘇摩等皆得諸無漏法
根力覺道實相實相雖微妙一切衆生皆
蒙佛恩故得以是故念佛在前次第念法
次第念僧僧隨佛語能解法故第三餘人
不能解僧能得解以是故稱爲寶人中寶
者是佛九十六種道法中寶者是佛法一切
衆中寶者是僧復次以佛因縁故法出世
間以法因縁故有僧行者念我云何當得
法寶得在僧數中當除却一切麁細身口
惡業是故次第説持戒復次云何分別有七
衆以有戒故欲除心惡破慳貪故念捨
欲令受者得樂故破瞋恚信福得果報故
破邪見住持戒布施法中則爲住十善道
中離十不善道十善道有二種果若上行
者得淨天中生中行得生天以是故戒施
次第念天行禪定故得二種天滅諸惡覺
但集善法攝心一處是故念天次第念安
那般那念安那般那能滅諸惡覺如雨淹
塵見息出入知身危脆由息入出身得
存立是故念入出息次第念死復次行者
或時恃有七念著此功徳懈怠心生是時
當念死死事常在前云何當懈怠著此法
愛如阿那律佛滅度時説
　　　　有爲法如雲　智者不應信　　　　
　　　　無常金剛來　破聖主山王
是名八念次第問曰是説聲聞八念菩薩
八念有何差別答曰聲聞爲身故菩薩爲
一切衆生故聲聞但爲脱老病死故菩薩
爲遍具一切智功徳故是爲差別復次佛
是中亦説告舍利弗菩薩摩訶薩以不住
法住般若波羅蜜中應具足檀波羅蜜乃
至應具足八念不可得故初有不住後有
不可得以此二印以是故異不住不可得
義如先説丹注云
八念竟
大智度論卷第二十二

大智度論初品中十想釋論
第三十七卷二
十三
　　聖者龍樹造
　　後秦龜茲國三藏鳩摩羅什譯
經十想無常想苦想無我想食不淨想一切
世間不可樂想死想不淨想斷想離欲想盡想
論問曰是一切行法何以故或時名爲智
或時名爲念或時名爲想答曰初習善法
爲不失故但名念能轉相轉心故名爲想
決定知無所疑故名爲智觀一切有爲法
無常智慧相應相是名無常想一切有爲法
無常者新新生滅故屬因縁故不増積故
復次生時無來處滅亦無去處是故名無
常復次二種世間無常故説無常一者衆生
無常二者世界無常如説
　　　　大地草木皆磨滅　須彌巨海亦崩竭　　　　
　　　　諸天住處皆燒盡　爾時世界何物常　　　　
　　　　十力世尊身光具　智慧明照亦無量　　　　
　　　　度脱一切諸衆生　名聞普遍滿十方　　　　
　　　　今日廓然悉安在　何有智者不感傷
如是舍利弗目犍連須菩提等諸聖人轉輪
聖王諸國王常樂天王及諸天聖徳尊貴皆亦
盡大火焔明忽然滅世間轉壞如風中燈
如險岸樹如漏器盛水不久空竭如是一
切衆生及衆生住處皆無常故名爲無常
問曰菩薩何以故行是無常想答曰以衆
生著常顛倒受衆苦不得免生死行者
得是無常想教化衆生言諸法皆無常汝
莫著常顛倒失行道時諸佛上妙法所謂
四眞諦四諦中苦諦爲初苦四行中無常行
爲初以是故菩薩行無常想問曰有人見
無常事至轉更堅著如國王夫人寶女從地
中生爲十頭羅刹將度大海王大憂愁智
臣諫言王智力具足夫人還在不久何以懷
憂答言我所以憂者不慮我婦叵得但恐
壯時易過亦如人好華好果見時欲過便大
生著如是知無常乃更生諸結使云何
言無常能令心厭破諸結使答曰如是見
無常是知無常少分爲不具足與禽獸見
無常無異以是故佛告舍利弗當具足
修無常想問曰何等是具足無常想答曰
觀有爲法念念生滅如風吹塵如山上水
流如火焔隨滅一切有爲法無牢無強
不可取不可著爲如幻化誑惑凡夫因
是無常得入空門是空中一切法不可得
故無常亦不可得所以者何一念中生住滅
相不可得生時不得有住滅住時不得有
生滅滅時不得有生住生住滅相性相違
故無是無故無常亦無問曰若無無常佛
何以苦諦中説無常答曰凡夫人生邪見
故謂世間是常爲滅除是常見故説無常
不爲無常是實故説復次佛未出世凡夫
人但用世俗道遮諸煩惱今欲拔諸煩惱
根本故説是無常復次諸外道法但以形
離五欲謂是解脱佛説邪相因縁故縛觀
無常正相故解脱復有二種觀無常相一者
有餘二者無餘如佛説一切人物滅盡唯有
名在是名有餘若人物滅盡名亦滅是名
無餘復有二種觀無常相一者身死盡滅二
者新新生滅復次有言持戒爲重所以者何
依戒因縁故次第得漏盡有言多聞爲重
所以者何依智慧故能有所得有言禪定
爲重如佛所説定能得道有言以十二頭
陀爲重所以者何能淨戒行故如是各各
以所行爲貴更不復懃求涅槃佛言是諸
功徳皆是趣涅槃分若觀諸法無常是爲
眞涅槃道如是等種種因縁故諸法雖空而
説是無常想復次無常想即是聖道別名
佛種種異名説道或言四念處或言四諦
或言無常想如經中説善修無常想能斷
一切欲愛色愛無色愛掉慢無明盡能除
三界結使以是故即名爲道是無常想或有
漏或無漏正得無常是無漏初學無常是
有漏摩訶衍中諸菩薩心廣大種種教化一
切衆生故是無常想亦有漏亦無漏若無
漏在九地若有漏在十一地縁三界五受
衆四根相應除苦根凡夫聖人得如是等
種種因縁説無常想功徳苦想者行者作
是念一切有爲法無常故苦問曰若有爲法
無常故苦者諸賢聖人有爲無漏法亦應當
苦答曰諸法雖無常愛著者生苦無所
著者無苦問曰有諸聖人雖無所著亦
皆有苦如舍利弗風熱病苦畢陵伽婆蹉
眼痛苦羅婆那跋提音聲第
一也痔病苦云何言
無苦答曰有二種苦一者身苦二者心苦
是諸聖人以智慧力故無復憂愁嫉妬瞋恚
等心苦已受先世業因縁四大造身有老病
飢渇寒熱等身苦於身苦中亦復薄少如
人了了知負他債償之不以爲苦若人不
憶負債債主強奪瞋惱生苦問曰苦受是
心心數法身如草木離心則無所覺云何
言聖人但受身苦答曰凡夫人受苦時心
生愁惱爲瞋使所使心但向五欲如佛
所説凡夫人除五欲不知更有出苦法於
樂受中貪欲使所使不苦不樂受中無明使
所使凡夫人受苦時内受三毒苦外受寒
熱鞭杖等如人内熱盛外熱亦盛如經説
凡夫人失所愛物身心倶受苦如二箭雙
射諸賢聖人無憂愁苦但有身苦更無餘
苦復次五識相應苦及外因縁杖楚寒熱等
苦是名身苦餘殘名心苦復次我言有爲
無漏法不著故非苦聖人身是有漏有漏
法則苦有何咎是末後身所受苦亦微少
問曰若無常即是苦者道亦是苦云何以苦
離苦答曰無常即是苦爲五受衆故説
道雖作法故無常不名爲苦所以者何是
能滅苦不生諸著與空無我等諸智和合
故但是無常而非苦如諸阿羅漢得道時説
偈言
　　　　我等不貪生　亦復不樂死　　　　
　　　　一心及智慧　待時至而去
佛取涅槃時阿難等諸未離欲人未善修
八聖道故皆涕泣憂愁諸離欲阿那含皆驚
愕諸漏盡阿羅漢其心不變但言世間眼
滅疾以得道力故雖從佛得大利益知
重佛無量功徳而不生苦以是故知道雖
無常非苦因縁故不名爲苦但五受衆是
苦何以故愛著故無常敗壞故如受念處
中苦義此中應廣説復次苦者有身常是
苦癡覆故不覺如説
　　　　騎乘疲極故　求索住立處　　　　
　　　　住立疲極故　求索坐息處　　　　
　　　　坐久疲極故　求索安臥處　　　　
　　　　衆極由作生　初樂後則苦　　　　
　　　　視眴息出入　屈伸坐臥起　　　　
　　　　行立及去來　此事無不苦
問曰是五受衆爲一切皆苦爲苦想觀故
苦若一切皆苦佛云何説有三種受苦受樂
受不苦不樂受若以苦想故苦云何説苦
諦爲實苦答曰五受衆一切皆苦凡夫人
四顛倒因縁爲欲所逼以五欲爲樂如人
塗瘡大痛息故以爲樂瘡非樂也佛説三
種受爲世間故於實法中非是樂也若
五受衆中實有樂何以故佛説滅五受
衆名爲樂復次隨其所嗜樂心則生樂無
定也樂若實定不待心著如火實熱不
待著而熱也以樂無定故名爲苦復次
世間顛倒樂能得今世後世無量苦果報故
名爲苦譬如大河水中著少毒不能令水
異世間顛倒毒藥於一切大苦水中則
不現如説
　　　　從天下生地獄時　憶本天上歡樂事　　　　
　　　　宮觀婇女滿目前　園苑浴池以娯志　　　　
　　　　又見獄火來燒身　似如大火焚竹林　　　　
　　　　是時雖見天上樂　徒自感結無所益
是苦想攝縁如無常想如是等種種分別
苦名爲苦想無我想者苦則是無我所以
者何五受衆中盡皆是苦相無有自在
若無自在是則無我若有我自在者不應
令身有苦如所説
　　　　諸有無智人　身心計是我　　　　
　　　　漸近堅著故　不知無常法　　　　
　　　　是身無作者　亦無有受者　　　　
　　　　是身爲無生　而作種種事　　　　
　　　　六情塵因縁　六種識得生　　　　
　　　　從三事和合　因縁觸法生　　　　
　　　　從觸法因縁　受念業法生　　　　
　　　　如珠日草薪　和合故火生　　　　
　　　　情塵識和合　所作事業成　　　　
　　　　相續相似有　如種有牙莖
復次我相不可得故無我一切法有相故則
知有如見煙覺熱故知有火於五塵中
各各別異故知有情種種思惟籌量諸法故
知有心心數法此我無相故知無我問曰
有出入氣則是我相視眴壽命心苦樂愛憎
精懃等是我相若無我誰有是出入息視眴
壽命心苦樂愛憎精懃等當知有我在内動
發故壽命心亦是我法若無我如牛無御
有我故能制心入法不爲放逸若無我者
誰制御心受苦樂者是我若無我者爲
如樹木則不應別苦樂愛憎精懃亦如是
我雖微細不可以五情知因是相故可
知爲有答曰是諸相皆是識相有識則有
入出息視眴壽命等若識離身則無汝等我
常遍故死人亦應有視眴入出息壽命等
復次出入息等是色法隨心風力故動發此
是識相非我相壽命是心不相應行亦是識
相問曰若入無心定中或眠無夢時息亦
出入有壽命何以故言皆是識相答曰無
心定等識雖暫無不久必還生識不捨身
故有識時多無識時少是故名識相如人
出行不得言其家無主苦樂憎愛精懃等
是心相應共縁隨心行心有故便有心無故
便無以是故是識相非我相復次若有我
者我有二種若常若無常如説
　　　　若我是常　則無後身　　　　
　　　　常不生故　亦無解脱　　　　
　　　　亦無妄無作　以是故當知　　　　
　　　　無作罪福者　亦無有受者　　　　
　　　　捨我及我所　然後得涅槃　　　　
　　　　若實有我者　不應捨我心　　　　
　　　　若我無常者　則應隨身滅　　　　
　　　　如大岸墮水　亦無有罪福
如是我及知者不知者作者不作者如檀波
羅蜜中説不得是我相故知一切法中無
我若知一切法中無我則不應生我心
若無我亦無我所心我我所離故則無有
縛若無縛則是涅槃是故行者應行無
我想問曰是無常苦無我爲一事爲三
事若是一事不應説三若是三事佛何
以故説無常即是苦苦即是無我答曰是一
事所謂受有漏法觀門分別故有三種
異無常行相應是無常想苦行相應是苦
想無我行相應是無我想無常不令入三
界苦令知三界罪過無我則捨世間復
次無常生厭心苦生畏怖無我出拔令
解脱無常者佛説五受衆是無常苦者佛
説無常則是苦無我者佛説苦即是無我
無常者佛示五受衆盡滅相苦者佛示如
箭入心無我者佛示捨離相無常者示斷
愛苦者示斷我習慢無我者示斷邪見無
常者遮常見苦者遮今世涅槃樂見無我者
遮著處無常者世間所可著常法是苦者
世間計樂處是無我者世間所可計我牢
固者是是爲三相分別想無我想縁攝種
種如苦想中説食厭想者觀是食從不淨
因縁生如肉從精血水道生是爲膿虫
住處如酥乳酪血變所成與爛膿無異
廚人汚垢種種不淨若著口中惱有爛涎
二道流下與唾和合然後成味其状如吐
從腹門入地持水爛風動火煮如釜熟糜
滓濁下沈清者在上譬如釀酒滓濁爲屎
清者爲尿腰有三孔風吹膩汁散入百
脈與先血和合凝變爲肉從新肉生脂
骨髓從是中生身根從新舊肉合生五情
根從五根生五識五識次第生意識分
別取相籌量好醜然後生我我所心等諸
煩惱及諸罪業觀食如是本末因縁種種不
淨知内四大與外四大無異但以我見故
強爲我有復次思惟此食墾植耘除收穫蹂
治舂磨洮汰炊煮乃成用功甚重計一鉢
之飯作夫流汗集合量之食少汗多此食
作之功重辛苦如是入口食之即成不淨
無所一直宿昔之間變爲屎尿本是美味
人之所嗜變成不淨惡不欲見行者自思
如此弊食我若貪著當墮地獄噉燒鐵丸
從地獄出當作畜生牛羊駱駝償其宿債
或作猪狗常噉糞除如是觀食則生厭想
因食厭故於五欲中皆厭譬如一婆羅門
修淨潔法有事縁故到不淨國自思我
當云何得免此不淨唯當乾食可得清
淨見一老母賣白髓餅而語之言我有
因縁住此百日常作此餅送來當多與價
老母日日作餅送之婆羅門貪著飽食歡喜
老母作餅初時白淨後轉無色無味即問
老母何縁爾耶母言癰瘡差故婆羅門問
此言何謂母言我大家夫人隱處生癰以
麺酥甘草拊之癰熟膿出和合酥餅日
日如是以此作餅與汝是以餅好今夫人
癰差我當何處更得婆羅門聞之兩拳打
頭搥胸吁嘔我當云何破此淨法我
爲了矣棄捨縁事馳還本國行者亦如是
著是飮食歡喜樂噉見其好色細滑香美
可口不觀不淨後受苦報悔將何及若能
觀食本末如是生惡厭心因離食欲四
欲皆捨於欲界中樂悉皆捨離斷此五欲
於五下分結亦斷如是等種種因縁惡罪
不復樂著是名食厭想問曰無常苦無我
想與無漏智慧相應食厭等四想與有漏
智慧相應次第法應在前今何以後説答
曰佛法有二種道見道修道見道中用是
三想破諸邪見等得聖果猶未離欲爲
離欲故三想次第説是食厭等四想得離
婬欲等諸煩惱初三想示見諦道中四想爲
示學修道後三想示無學道初習身念處
中雖有食厭想功用少故佛不説今爲
須陀洹斯陀含度欲故無我想次第説食厭
等四想一切世間不可樂想者若念世間色
欲滋味車乘服飾盧觀園宅種種樂事則生
樂想若念世間衆惡罪事則心生厭想何
等惡事惡事有二種一者衆生二者土地
衆生有八苦之患生老病死恩愛別離怨憎
同處所求不得略而言之五受衆苦衆生
之罪婬欲多故不別好醜不隨父母師長
教誨無有慚愧與禽獸無異瞋恚多故不
別輕重瞋毒狂發乃至不受佛語不欲
聞法不畏惡道杖楚横加不知他苦入大
闇中都無所見愚癡多故所求不以道不
識事縁如搆角求乳無明覆故雖蒙日
照永無所見慳貪多故其舍如塚人不向
之憍慢多故不敬賢聖不孝父母憍逸自
壞永無所直邪見多故不信今世後世不
信罪福不可共處如是等諸煩惱多故
弊敗爲無所直惡業多故造無間罪或殺
父母或傷害賢聖或要時榮貴讒賊忠
貞殘害親戚復次世間衆生善好者少弊
惡者多或時雖有善行貧賤鄙陋或雖富
貴端政而所行不善或雖好布施而貧乏
無財或雖富有財寶而慳惜貪著不肯布
施或見人有所思默無所説便謂憍高自
畜不下接物或見好下接物恩惠普潤便
謂欺誑諂飾或見能語善論便謂恃是小
智以爲憍慢或見質直好人便共欺誑調
捉引挽陵易或見善心柔濡便共輕陵
踏蹴不以理遇若見持戒清淨者便謂所
行矯異輕賤不數如是等衆生弊惡無一
可樂土地惡者一切土地多衰無吉寒熱
飢渇疾病惡疫毒氣侵害老病死畏無處不
有身所去處衆苦隨之無處得免雖有好
國豐樂安隱多爲諸煩惱所惱則不名樂
土一切皆有二種苦身苦心苦無國不有
如説
　　　　有國土多寒　或有國多熱　　　　
　　　　有國無救護　或有國多惡　　　　
　　　　有國常飢餓　或有國多病　　　　
　　　　有國不修福　如是無樂處
衆生土地有如是惡思惟世間無一可樂
欲界惡事如是上二界死時退時大生懊
惱甚於下界譬如極高處墮摧碎爛壞問
曰無常想苦想無我想一切世間不可樂想
有何等異而別説答曰有二種觀總觀別
觀前爲總觀此中別觀復有二種觀法觀
衆生觀前爲呵一切法觀此中觀衆生罪惡
不同復次前者無漏道此中有漏道前見諦
道今思惟道如是等種種差別一切地中攝
縁三界法是名一切世間不可樂想死想者
如死念中説不淨想者如身念處中説斷想
離想盡想者縁涅槃相斷諸結使故名斷
想離結使故名離想盡諸結使故名盡
想問曰若爾者一想便足何以説三答曰
如前一法三種説無常即是苦苦即是無我
此亦如是一切世間罪惡深重故三種呵如
伐大樹不可以一下斷涅槃微妙法昔
所未得是故種種讃名爲斷想離想盡想
復次斷三毒故名爲斷離愛故名爲離滅
一切苦更不生故名爲盡復次行者於煖
法頂法忍法世間第一法正智慧觀遠諸煩
惱是名離想得無漏道斷諸結使是名斷
想入涅槃時滅五受衆不復相續是名盡
想斷想有餘涅槃盡想無餘涅槃離想二
涅槃方便門是三想有漏無漏故一切地中
攝十想
竟
　　大智度初品中十一智釋論第三十八
丹云三三昧
義三根義合
經十一智法智比智他心智世智苦智集智滅
智道智盡智無生智如實智論法智者欲
界繋法中無漏智欲界繋因中無漏智欲界
繋法滅中無漏智爲斷欲界繋法道中無
漏智及法智品中無漏智比智者於色無色
界中無漏智亦如是他心智者知欲界色
界繋現在他心心數法及無漏心心數法
少分世智者諸有漏智慧苦智者五受衆無
常苦空無我觀時得無漏智集智者有漏法
因因集生縁觀時無漏智滅智者滅止妙出
觀時無漏智道智者道正行達觀時無漏智
盡智者我見苦已斷集已盡證已修道已
如是念時無漏智慧見明覺無生智者我
見苦已不復更見斷集已不復更斷盡證
已不復更證修道已不復更修如是念時
無漏智慧見明覺如實智者一切法總相別
相如實正知無有罣礙是法智縁欲界繋
法及欲界繋法因欲界繋法滅爲斷欲界繋
法道比智亦如是世智縁一切法他心智
縁他心有漏無漏心心數法苦智集智縁五
受衆滅智縁盡道智縁無漏五衆盡智
無生智倶縁四諦十智一有漏八無漏一
當分別他心智縁有漏心是有漏縁無漏
心是無漏法智攝法智及他心智苦智集智
滅智道智盡智無生智少分比智亦如是世
智攝世智及他心智少分他心智攝他心智
及法智比智世智道智盡智無生智少分苦
智攝苦智及法智比智盡智無生智少分集
智滅智亦如是道智攝道智及法智比智他
心智盡智無生智少分盡智攝盡智及法智
比智他心智苦智集智滅智道智少分無生
智亦如是九智八根相應除慧根憂根苦
根世智十根相應除慧根法智比智苦智
空三昧相應法智比智滅智盡智無生智無
相三昧相應法智比智他心智苦智集智道
智盡智無生智無作三昧相應法智比智世
智苦智盡智無生智無常想苦想無我想相
應世智中四想相應法智比智滅智盡智無
生智後三想相應有人言世智或與離想
相應法智縁九智除比智比智亦如是
世智他心智盡智無生智縁十智苦智集智
縁世智及有漏他心智滅智不縁智道智
縁九智除世智法智比智十六相他心智四
相苦集滅道各各四相盡智無生智倶十四
相除空相無我相煖法頂法忍法中世智
十六相世間第一法中世智四相除無相
轉相觀相也舊言
十六聖行初入無漏心成就一世智
第二心増苦智法智第四心増比智第六
心増集智第十心増滅智第十四心増道
智若離欲者増他心智無學道増盡智得
不壞解脱増無生智初無漏心中不修智
第二心中現在未來修二智第四心中現在
修二智未來修三智第六心中現在未來
修二智第八心中現在修二智未來修三
智第十心中現在未來修二智第十二心中
現在修二智未來修三智第十四心中現
在未來修二智第十六心中現在修二智未
來修六智若離欲修七智須陀洹欲離欲
界結使十七心中修七智除他心智盡智無
生智第九解脱心中修八智除盡智無生
智信解脱人轉作見得雙道中修六智
除他心智世智盡智無生智離七地欲時
無礙道中修七智除他心智盡智無生智解
脱道中修八智除盡智無生智離有頂欲
時無礙道中修六智除他心智世智盡智無
生智八解脱道中修七智除世智盡智無生
智無學初心第九解脱不時解脱人修十智
及一切有漏無漏善根若時解脱人修九智
及一切有漏無漏善根如是等種種以阿
毘曇門廣分別如實智分別相此般若波羅
蜜後品廣説復次有人言法智者知欲界五
衆無常苦空無我知諸法因縁和合生所
謂無明因縁諸行乃至生因縁老死如佛爲
須尸摩梵志説先用法智分別諸法後用
涅槃智比智者知現在五受衆無常苦空無
我過去未來及色無色界中五受衆無常苦
空無我亦如是譬如見現在火熱能燒以
此比知過去未來及餘國火亦如是他心
智者知他衆生心心數法問曰若知他心
心數法何以故但名知他心答曰心是主故
但名知他心若説心當知已説心數法世
智者名爲假智聖人於實法中知凡夫人
但假名中知以是故名假智如棟梁椽壁
名爲屋但知是事不知實義是名世智
苦智者用苦慧呵五受衆問曰五受衆
亦無常亦苦亦空亦無我何以故但説苦智
不説無常空無我智答曰爲苦諦故説苦
智集諦故説集智滅諦故説滅智道諦故
説道智問曰五受衆有種種惡何以故
但説苦諦不説無常諦空無我諦答曰若
説無常空無我諦亦不壞法相以衆生多
著樂畏苦故佛呵世間一切皆是苦欲令
捨離故無常空無我中衆生不大畏故不
説復次佛説法中五受衆有異名名爲
苦以是故但説苦智是苦智或有漏或無
漏若在煖法頂法忍法世間第一法是有
漏若入見諦道是無漏何以故從煖法
至世間第一法中四種觀苦故集智滅智
道智亦如是復次苦智名知苦相實不生
集智名知一切法離無有和合滅智名知諸
法常寂滅如涅槃道智名知一切法常清淨
無正無邪盡智名知一切法無所有無生智
名知一切生法不實不定故不生如實智者
十種智所不能知以如實智故能知十智
各各相各各縁各各別異各各有觀法是如
實智中無相無縁無別滅諸觀法亦不有
觀十智中有法眼慧眼如實智中唯有佛
眼十智阿羅漢辟支佛菩薩共有如實智唯
獨佛有所以者何獨佛有不誑法以是故
知如實智獨佛有復次是十智入如實智中
失本名字唯有一實智譬如十方諸流水
皆入大海捨本名字但名大海如是等
種種分別十一智義此中略説丹云十
一智竟
經三三昧有覺有觀三昧無覺有觀三昧
無覺無觀三昧論一切禪定攝心皆名爲
三摩提秦言正心行處是心從無始世界
來常曲不端得是正心行處心則端直譬
如蛇行常曲入竹筒中則直是三昧三種
欲界未到地初禪與覺觀相應故名有覺
有觀二禪中間但觀相應故名無覺有觀
從第二禪乃至有頂地非覺觀相應故名
無覺無觀問曰三昧相應心數法乃至二十
何以故但説覺觀答曰是覺觀嬈亂三
昧以是故説是二事雖善而是三昧賊難
可捨離有人言心有覺觀者無三昧以
是故佛説有覺有觀三昧但不牢固覺觀
力小微是時可得有三昧是覺觀能生三
昧亦能壞三昧譬如風能生雨亦能壞雨
三種善覺觀能生初禪得初禪時發大歡
喜覺觀故心散還失以是故但説覺觀問
曰覺觀有何差別答曰麁心相名覺細心
相名觀初縁中心發相名覺後分別籌量
好醜名觀有三種麁覺欲覺瞋覺惱覺有
三種善覺出要覺無瞋覺無惱覺有三種細
覺親里覺國土覺不死覺六種覺妨三昧三
種善覺能開三昧門若覺觀過多還失三昧
如風能使船風過則壞船如是種種分別
覺觀問曰經説三種法有覺有觀法無覺
有觀法無覺無觀法有覺有觀地無覺有觀
地無覺無觀地今何以但説三種三昧答
曰妙而可用者取有覺有觀法者欲界未
到地初禪中覺觀相應法若善若不善若無
記無覺有觀法者禪中間觀相應法若善若
無記無覺無觀法者離覺觀法一切色心
不相應行及無爲法有覺有觀地者欲界
未到地梵世無覺有觀地者禪中間善修
是地作大梵王無覺無觀地者一切光音一
切遍淨一切廣果一切無色地於中上妙者
是三昧何等是三昧從空等三三昧乃至金
剛及阿羅漢辟支佛諸三昧觀十方佛三昧乃
至首楞嚴三昧從斷一切疑三昧乃至三昧
王等諸佛三昧如是等種種分別略説三三
昧義竟
經三根未知欲知根知根知已根論未知
欲知根者無漏九根和合信行法行人於見
諦道中名未知欲知根所謂信等五根喜樂
捨根意根信解見得人思惟道中是九根轉
名知根無學道中是九根名知已根問曰
何以故於二十二根中但取是三根答曰
利解了了自在相是名爲根餘十九根根相
不具足故不取是三根利能直入至涅槃
諸有爲法中主故得自在能勝諸根復次
十根但有漏自得無所利益故九根不定
或有漏或無漏故不説菩薩應具足問曰
十想亦有漏亦無漏何以故説應具足答
曰十想皆是助道求涅槃法信等五根雖
是善法不盡求涅槃如阿毘曇中説誰成
就信等五根不斷善根者復次若五根清
淨變爲無漏三根中已攝是三根中必有意
根三受中必有一受以是故但説三根復
次二十二根有善有不善有無記雜是故
不説應具足是三根受衆行衆識衆攝
未知欲知根在六地知根知已根在九地三
根縁四諦六想相應未知欲知根三根因知
根二根因知已根但知已根因未知欲知根
次第生二根知根次第或生有漏根或生
知根或生知已根知已根或生有漏根或
生知已根如是等以阿毘曇門廣分別説
復次未知欲知根名諸法實相未知欲知故
生信等五根是五根力故能得諸法實相
如人初入胎中得二根身根命根爾時如
段肉未具諸根不能有所別知五根成
就能知五塵菩薩亦如是初發心欲作佛
未具足是五根雖有願欲知諸法實相不
能得知菩薩生是信等五根則能知諸法
實相如眼四大及四大造色和合名爲眼
先雖有四大四大造色未清淨故不名眼
根不斷善根人雖有信未清淨故不名
爲根若菩薩得是信等五根是時能信諸
法實相不生不滅不垢不淨非有非無非取
非捨常寂滅眞淨如虚空不可示不可説
一切語言道過出一切心心數法所行如涅
槃是則佛法菩薩以信根力故能受精進
根力故懃行不退不轉念根力故不令不
善法入攝諸善法定根力故心散五欲中
能攝實相中慧根力故於佛智慧中少多
得義味不可壞五根所依意根必與受具
若喜若樂若捨依是根入菩薩位乃至未
得無生法忍果是名未知欲知根此中知
諸法實相了了故名知根從是得無生法
忍果住阿鞞跋致地得受記乃至滿十
地坐道場得金剛三昧於其中間名爲知
根斷一切煩惱習得阿耨多羅三藐三菩
提一切可知法智慧遍滿故名爲知已根
丹云三
根竟
大智度論卷第二十三

大智度論初品十力釋論第三十
九卷二
十四
　　聖者龍樹造
　　後秦龜茲國三藏鳩摩羅什譯
經舍利弗菩薩摩訶薩欲遍知佛十力四無
所畏四無礙智十八不共法大慈大悲當習
行般若波羅蜜論問曰是十力四無所畏
等是佛無上法應當前説何以故先説九
相八念等答曰六波羅蜜是菩薩所應用
先已説三十七品乃至三無漏根是聲聞法
菩薩行是六波羅蜜得力故欲過聲聞辟
支佛地亦欲教化向聲聞辟支佛人令入
佛道是故呵是小乘法捨一切衆生無所
利益若諸聲聞人言汝是凡夫人未斷結使
不能行是法是故空呵以是故佛言菩薩
應具足三十七品等諸聲聞法不可得故雖
行是諸法以不可得故爲衆生行邪行
故行此正行常不捨是諸法不可得空亦
不疾取涅槃證若菩薩不解不行是小乘
而但呵者誰當肯信譬如釋迦牟尼佛若
先不行六年苦行而呵言非道者無人信
受以是故自行苦行過於餘人成佛道
時呵是苦行道人皆信受是故六波羅蜜
後次第行聲聞法
復次此非但是聲聞法是法中和合不捨衆
生意具足一切佛法以不可得空智故名
菩薩法問曰若菩薩具足三十七品諸法
者云何不入聲聞法位答曰具足者具足
觀知而不取證了了觀知故名具足如佛
説
　　　　一切畏杖痛　莫不惜壽命　　　　
　　　　恕已可爲喩　杖不加群生
雖言一切畏杖痛無色界衆生無身色
界雖有身而無鞭杖欲界中諸佛轉輪聖王
夜摩天已上皆不畏杖楚爲畏得杖處者
故言一切具足亦如是不爲求證著法故
言具足復次我先説不捨衆生以不可得
空智和合故不墮聲聞地問曰從六波羅
蜜至三無漏根但言應具足自此以後何
以故皆言欲得欲知是事當習行般若
波羅蜜答曰聲聞法有量有限故言應具
足自此已下是諸佛法甚深無量菩薩未得
故言欲得是事當學般若波羅蜜復次聲聞
法易解易知故言具足菩薩法佛法難解
難知故言當學復次聲聞法總相但知苦
知苦因知苦盡知盡苦道譬如二種醫一
者但知病知病因知差病知差病藥而不
知一切病不知一切病因不知一切病
差不知一切差病藥若復但知治人病
不知治畜生病或能治一國土不能治
餘國土有能治數十種病不悉知四百四
種病病因病差差病藥亦如是二者於四
種中悉皆遍知遍知藥遍知病聲聞人如
小醫不能遍知菩薩摩訶薩如大醫無病
不知無藥不識以是故聲聞法應具足菩
薩法應當學
佛有十力者是處不是處如實知一力也
知衆生過去未來現在諸業諸受知造業
處知因縁知報二力也知諸禪解脱三昧
定垢淨分別相如實知三力也知他衆生諸
根上下相如實知四力也知他衆生種種
欲五力也知世間種種無數性六力也知
一切道至處相七力也知種種宿命共相共
因縁一世二世乃至百千世劫初劫盡我在
彼衆生中如是姓名飮食苦樂壽命長短彼
中死是間生是間死還生是間此間生名姓
飮食苦樂壽命長短亦如是八力也佛天
眼淨過諸天人眼見衆生死時生時端正醜
陋若大若小若墮惡道若墮善道如是業
因縁受報是諸衆生惡身業成就惡口業成
就惡意業成就謗毀聖人邪見邪見業成
就是因縁故身壞死時入惡道生地獄中
是諸衆生善身業成就善口業成就善意業
成就不謗聖人正見正見業成就是因縁故
身壞死時入善道生天上九力也佛諸漏
盡故無漏心解脱無漏智慧解脱現在法中
自識知我生已盡持戒已作後有盡如實
知十力也問曰是十力菩薩未得聲聞辟
支佛所不能得今何以説答曰聲聞人
雖不能得若聞是十力功徳作是念佛
有如是大功徳自慶言我等善利蒙益不
少得信心清淨入盡苦道諸菩薩者聞之
懃修菩薩道當得如是十力等大功徳果
復次有聲聞人及菩薩修念佛三昧非但
念佛身當念佛種種功徳法身應作是念
佛一切種一切法能解故名一切智人一切
法如實善分別説故名一切見人一切法現
前知故名一切知見無礙人等心一切衆
生故名大慈悲人有大慈悲故名爲世
救如實道來故名爲如來應受一切世間
供養故名爲應供人成就不顛倒智慧故
名正遍知戒定慧智成就故名明行成不
復還故名善逝知世間總相別相故名世
間解善説出世間安隱道故名無上調御
師以三種教法度衆生故名天人師一切
世間煩惱睡能自覺亦能覺人故名爲覺人
一切所願具足故名有徳十力成就故名
堅誓得四無畏故名人師子得無量甚深
智故名大功徳海一切記説無礙故名如
風一切好醜無憎愛故名如地燒一切結
使薪故名如火善斷一切煩惱習故名
具足解脱最上處住故名爲世尊佛有
如是等諸功徳故應念佛以是故菩薩摩
訶薩欲得佛十力四無所畏十八不共法
當學般若波羅蜜復次佛在王舍城耆闍崛
山中説是般若波羅蜜時佛四部衆及諸外
道在家出家諸天龍鬼神等種種大衆集會
佛入三昧王三昧放大光明遍照恒河沙
等世界地六種震動説是般若波羅蜜六波
羅蜜乃至三無漏根是中有衆生疑有何等
力有幾種力故能作如是不可思議感動
利益佛知衆生心有如是疑故言我有諸
法實相智力是力有十種用是十種智故
能作如是感動變化亦能過是所作以是
故言欲得十力當學般若波羅蜜復次佛弟
子世世殖善根以少罪縁故墮外道諸外
道常言佛非實有功徳力是幻術力誑惑
人心佛弟子墮外道者心疑若爾者佛非
大人欲滅是惡謗故言我實有十力四無
所畏故度衆生非是幻誑也復次諸菩薩
修菩薩道苦行事難辦難成故欲懈息是
故佛言行是十力當得無量果報譬如
估客主慰喩商人言汝等愼勿疲惓精勤
努力得至寶山當得七寶如意寶珠佛亦
如是安慰諸菩薩言無得疲厭當勤精進
修菩薩道行是十力當得無量果報如是
等種種利益因縁故説十力等問曰佛有
無量力何以故但説十力答曰諸佛雖有
無量力度人因縁故説十力足成辦其事
以是處不是處智力分別籌量衆生是可度
是不可度以業報智力分別籌量是人業
障是人報障是人無障以禪定解脱三昧智
力分別籌量是人著味是人不著味以上
下根智力分別籌量衆生智力多少以種
種欲智力分別籌量衆生所樂以種種性
智力分別籌量衆生深心所趣以一切至
處道智力分別籌量衆生解脱門以宿命
智力分別衆生先所從來以生死智力
分別衆生生處好醜以漏盡智力分別籌
量衆生得涅槃佛用是十種力度脱衆生
審諦不錯皆得具足以是故佛雖有無量
力但説此十力復次是處不是處力定知
從是因縁出是果報是中總攝九力爲欲
度衆生故於初力中分別有九種何以
故是世間衆生現前見穀從種出而不能
知何況心心數法因縁果報佛於内外因縁
果報了了遍知故名爲力佛知是衆生業煩
惱因縁故縛淨禪定三昧解脱因縁故解是
一切衆生三世三種諸業諸煩惱輕重深淺麁
細佛悉遍知故名力一切衆生諸禪定解脱
三昧大小深淺解脱因縁佛悉遍知故名力
衆生鈍根爲後身故作罪福業因縁利根
人爲不生故集諸業佛悉知此上下根好
醜相故名力知一切衆生二種欲作上下
根因縁二種欲善惡種種別異佛悉遍知故
名力二種欲由二種性因縁故遍知衆
生深心所趣故名力一切衆生種種性因
縁故行二種道所謂善道惡道種種門所至
處佛悉遍知故名力過去未來世中因縁果
報智慧無礙是名宿命生死智力知過去未
來因果已悉知方便壞因縁果報相續是
名漏盡力佛知三世中二種因縁分別籌
量衆生根欲性爲盡漏故説法是漏盡力
問曰何等爲是處不是處力答曰佛知一
切諸法因縁果報定相從是因縁生如是
果報從是因縁不生如是果報所以者何
如多性經中説是處不是處相女身作轉輪
聖王無是處何以故一切女人皆屬男子
不得自在故女人尚不得作轉輪聖王
何況作佛若女人得解脱涅槃亦因男子
得無有自然得道二轉輪聖王一時出世
無是處何以故無怨業成就故二轉輪聖
王尚不同世何況二佛惡業得受樂報無
是處惡業尚不能得世間樂何況出世樂
若惡行生天無是處惡行尚不能得生天
何況涅槃五蓋覆心散亂離修七覺而得
涅槃無是處五蓋覆心離修七覺尚不能
得聲聞道何況佛道心無覆蓋佛道可得
何況聲聞道如是等是處不是處多性經中
佛口自説諸論議師輩依是佛語更廣説
是處不是處若言佛有闕失罪過若諸賢
聖求外道師若諸賢聖自言我是佛若諸賢
聖墮惡道若見諦所斷結使更生若諸賢
聖覆藏罪若須陀洹二十五有皆無是處
如賢聖分別中廣説五逆人五種黄門墮
四惡道衆生鬱多羅越人魔眷屬三障所遮
若言得道皆無是處經説法者輕法自輕
破戒愚癡若言得具足法喜亦無是處自
言我是佛此身口惡不悔欲見佛若破僧
罪不悔欲見佛邪定入正定正定入邪定
正定入不定除佛法別有眞得道人應得
道身若死皆無是處除因縁生識出名色
更有法無是處佛遣使事未訖若遮礙無
是處入慈三昧若他因縁死入滅盡定在
見諦道中若死皆無是處若害佛及佛母
無是處轉輪聖王女寶象馬主藏臣主兵
臣若在胎中死母子夭喪皆無是處鬱多
羅越人女寶佛母命終次身入惡道皆無是
處有爲常涅槃無常凡夫人能斷非有想非
無想結使一切取相禪定中修聖道無漏道
有漏因若地濕相水堅相火冷相風住相皆
無是處無明不能生諸行乃至生不能
生老死無有是處二心一時生五識衆
能分別取相若著若離若眼能起身業口
業若眼能入禪定無有是處但五識相續
生不生意識但五識衆中著有相續但五
識衆能縁名能縁相能縁無色法能縁過
去未來能縁離三世法但五識衆中有増
觸明觸修禪定若受善律儀不善律儀若
憂喜若有無覺無觀若増益諸根皆無是
處鼻識舌識有隱沒無記凡夫人第六識離
我行無是處如是等無量無是處是處亦
如是佛知是處無是處分別籌量可度者
爲説法不可度者爲作因縁譬如良醫
知病可治不可治聲聞辟支佛所知少少故
或不應度者欲度如首羅應度而不度如
舍利弗所不度者是佛無是事無能壞無
能勝悉遍知故是名初力業報智力者身
口所作業及此生無作業所受戒業亦惡業
日夜隨生業用生罪福業是業佛略説三
處攝是名一切業相佛知一切衆生有業
過去報亦過去有業過去報在現在有業
過去報在未來有業過去報在過去現在
有業過去報在過去未來有業過去報在
現在未來有業過去報在過去未來現在
現在業亦如是復次善心中受善不善無記
業報不善心無記心亦如是復次樂業因縁
故受樂報苦業因縁故受苦報不苦不樂業
因縁故受不苦不樂報現報業因縁故受
現報生報業因縁故受生報後報業因縁故
受後報不淨業因縁故受惱報淨業因縁故
受無惱報雜業因縁故受雜報復次二種
業必受報業不必受報業必受報業不可得
離或待時待人待處受報如人應共轉
輪聖王受福待轉輪聖王好世出是時
乃受是爲待時待人者人即是轉輪聖王
待處者轉輪聖王所出處復次是必受報
業不待技能功勳若好若醜不求自來
如天上生人福樂自至地獄中人罪苦自追
不待因縁此業深重故復次必受報業如
毘琉璃軍殺七萬二千諸得道人及無量五
戒優婆塞如目連等大神通人所不能救
如薄拘羅後母投著火中湯中水中而不
死如佛遊諸國雖出家行乞不須膳供
而五百乘車載王所食葉中生粳米隨飯
百味羹如是等善惡業必受餘者不必受欲
界受三種業報處樂受業苦受業不苦不樂
受業色界受二種業報處樂受業不苦不樂
受業無色界受一種業報處不苦不樂受業
或待事者依是事得受業報如弗迦羅
婆王池中生千葉金色蓮華大如車輪因
是大會快樂多人出家得道佛知一切衆生
造諸業處或欲界色界無色界欲界在何道
中若天道在何天中若人中在何天下若
閻浮提在何國若是國在何城何聚落何
精舍何土地若是城在何里何巷何舍在何
處知是業何等時作過去一世二世乃至
百千萬世是業果報幾已受幾未受幾必受
幾不必受知善不善所用事物所謂刀杖教
勅殺等自殺遣人殺諸餘惡業亦如是善
業亦如是知如是布施持戒修善施中所
施何等土地房舍衣服飮食醫藥臥具七寶
財物戒中受戒自然戒心生戒口言戒一行
戒少分戒多分戒滿分戒一日戒七善道戒十
戒具足戒定共戒善福中修初禪二三四禪
慈心悲喜捨心如是等善業因縁若慳貪
若瞋恚若怖畏若邪見若惡知識等種種惡
業因縁福業因縁若信若憐愍若恭敬若禪
定若智慧若善知識等種種善業因縁是諸
業自在一切天及人是諸業相無能轉者
於億千萬世常隨逐衆生不捨如債主隨
人得因縁具足便與果報如地中種子
得因縁時節和合便生是業能令衆生六道
中受生駛疾於箭一切衆生皆有諸業報
分如父母遺財諸子皆應得分是業果報
時到不可遮止如劫盡火隨衆生應生處
處處安置如大國王隨其所應而與官職
人命終時是業來蔭覆其心如大山映物
是業能與種種身如工畫師作種種像若
人以正行業則與好報若以邪行業
則與惡報如人事王隨事得報如是等
分別諸業相果報復次如分別業經中佛
告阿難行惡人好處生行善人惡處生阿
難言是事云何佛言惡人今世罪業未熟
宿世善業已熟以是因縁故今雖爲惡而
生好處或臨死時善心心數法生是因縁
故亦生好處行善人生惡處者今世善未
熟過世惡已熟以是因縁故今雖爲善而
生惡處或臨死時不善心心數法生是因縁
故亦生惡處問曰熟不熟義可爾臨死時
少許時心云何能勝終身行力答曰是心
雖時頃少而心力猛利如火如毒雖少能
成大事是垂死時心決定猛健故勝百歳
行力是後心名爲大心以捨身及諸根事
急故如人入陣不惜身命名爲健如阿
羅漢捨是身著故得阿羅漢道如是等種
種罪福業報轉報亦應如是知聲聞人但
知惡業罪報善業福報不能如是細分別
佛悉遍知是業及業報智慧勢力無礙無盡
無能壞故是名第二力禪定解脱三昧淨
垢分別智力者禪名四禪佛知是禪佐助
道法名相義分次第熏修有漏無漏學無學淨
垢味不味深淺分別等八解脱如禪中分
別相説禪攝一切色界定説解脱攝一
切定禪波羅蜜即是諸解脱禪定三昧解
脱禪三昧皆名爲定定名爲心不散亂垢
名愛見慢等諸煩惱淨名眞禪定不雜愛
見慢等煩惱如眞金分別名諸定中有一
心行不一心行常行不常行難入易入難出
易出別取相總取相轉治不轉治轉治如
婬欲中慈心瞋人不淨觀愚癡人思惟邊
無邊掉戲心中用智慧分別諸法沒心中
欲攝心若不爾者名不轉治是定中應分
別時及住處若身痩羸是非行定時如菩
薩苦行時作是念我今不能生禪定若多
人處亦非行定處復次佛知是禪定失是
禪住是禪増益是禪到涅槃復次佛知是
人難入定難出定易入易出易入難出
難入易出佛知是人應得如是禪知是
人失禪受五欲知是人受五欲已還得禪
依是禪得阿羅漢如是等一切諸禪定解
脱即是三昧是禪定佛以甚深智慧盡知無
能壞無能勝是名第三力知衆生上下根
智力者佛知衆生是利根鈍根中根利智名
爲上鈍智名爲下佛用是上下根智力分
別一切衆生是利根是中根是鈍根是人如
是根今世但能得初果更不能得餘是人
但能得第二第三第四果是人但能得初禪
是人但能得第二第三第四禪乃至滅盡定
亦如是是人當作時解脱證是人當作不
時解脱證是人能得於聲聞中第一是人
能得於辟支佛中第一是人具足六波羅
蜜能得阿耨多羅三藐三菩提如是知已
或爲略説得度或爲廣説得度或爲略
廣説得度或以軟語教或以苦語教或以
軟苦語教佛亦分別是人有餘根應令増
生信根是人應令生精進念定慧根是人
用信根入正位是人用慧根入正位是
人利根爲結使所遮如鴦群梨摩羅等是
人利根不爲結使所遮如舍利弗目連等
知根雖鈍而無遮如周利般陀伽有根
鈍而遮者知是人見諦所斷根鈍思惟所斷
根利思惟所斷鈍見諦所斷利是人一切根
同鈍同利是人一切根不同鈍不同利是
人先因力大是人今縁力大是人欲縛而得
解是人欲解而得縛譬如鴦群梨摩羅
欲殺母害佛而得解脱如一比丘得四
禪増上慢故還入地獄知是人必墮惡道
是人難出是人易出是人疾出是人久久乃
出如是等一切衆生上下根相皆悉遍知無
能壞無能勝是名第四力知衆生種種
欲智力者欲名信喜好樂好五欲如孫陀
羅難陀等好名聞如提婆達等好世間財
利如須彌刹多羅等好出家如耶舍等
好信如跋迦利等好持戒如羅睺羅等
好施如施跋羅丹注云佛姑甘
露女所生好頭陀遠離
如摩訶迦葉好坐禪如隷跋多等好智慧
如舍利弗等好多聞如阿難等好知毘
尼如優婆離等如是佛弟子各各有所好
凡夫人亦各各有所喜或有喜婬欲或有
喜瞋恚復次佛知是人多欲多瞋多癡問
曰何等是多欲多瞋多癡相答曰如禪經
中説三毒相是中應廣説知如是相已多
婬欲人不淨法門治多瞋人慈心法門治多
愚癡人因縁法門治如是隨所欲説法所
謂善欲隨心爲説如船順流惡欲以苦切
語教如以榍出榍是欲智中佛悉遍知無
能壞無能勝是名第五力性智力者佛知
世間種種別異性性名積習相從性生欲
隨性作行或時從欲爲性習欲成性性名
深心爲事欲名隨縁起是爲欲性分別世
間種種別異者各各性多性無量不可數
是名世間別異有二種世間世界世間衆
生世間此中但説衆生世間佛知衆生如
是性如是欲從是處來若成就善根不善
根可度不可度定不定必不必行何行生
何處在何地復次佛知是衆生種種性相
所謂隨所趣向如是處偏多如是貴如
是深心事如是欲如是業如是行如是
煩惱如是禮法如是定如是威儀如是
知如是見如是憶想分別爾所結使生爾
所結使未生隨所著生欲隨欲染心隨
染心趣向隨向貴重隨貴重常覺觀
隨覺觀爲戲論隨戲論常念隨念發行
隨發行作業隨作業果報復次佛用
是種種性智力知是衆生可度是不可度
是今世可度是後世可度是即時可度是
異時可度是現前可度是眼不見可度
是人佛能度是人聲聞能度是人共可度
是人必可度是人必不可度是人略説
可度是人廣説可度是人略廣説可度是
人讃嘆可度是人折伏可度是人將迎可
度是人棄捨可度是人細法可度是人麁
法可度是人苦切可度是人軟語可度是
人苦軟可度是邪見是正見是著過去是
著未來是著斷滅是著常是著有見是
著無見是欲生是厭生是求富貴樂是著
厚邪見是説無因無縁是説邪因縁是説
正因縁是説無作業是説邪作業是説正
作業是説不求是説邪求是説正求是
貴我是貴五欲是貴得利是貴飮食是
貴説戲樂事是樂衆是樂憒鬧是樂遠
離是多行愛是多行見是好信是好慧
是應守護是應捨是貴持戒是貴禪定
是貴智慧是易悟是講説乃悟是可引導
是句句解是利根是鈍根是中根是易出易
拔是難出難拔是畏罪是重罪是畏生
死是不畏生死是多欲是多瞋是多癡是
多欲瞋是多欲癡是多瞋癡是多欲瞋癡
是薄煩惱是厚煩惱是少垢是多垢是覆慧
是衣裓慧是廣慧是人善知五衆相十二
入十八界十二因縁是處非是處苦集滅道
善知入定出定住定復次佛知是欲界衆
生是色界是無色界衆生是地獄畜生餓鬼
人天是卵生胎生濕生化生是有色是無色
是有想是無想是短命是長命是但凡夫人
未離欲是凡夫人離下地欲未離禪欲如
是乃至非有想非無想是向道是得果是辟
支佛是諸佛無礙解脱如是等種種分別
五道四生三聚假名障衆入界善根不善根
諸結使地業果是可度是不可度滅智分
別以如是等分別知世間種種別異性得
無礙解脱如是等種種別異佛悉遍知無能
壞無能勝是名第六力一切至處道智力
者有人言業即是道所以者何業因縁故
遍行五道有業能斷業能有所至所謂三
聖道分及無漏思以是故諸業是一切至處
道復次有人言五別五智三昧丹云無漏三
昧禪五支
住一切處利益事辦復有人言第四禪即是
何以故第四禪一切諸定至處如諸經中説
是善心定心不亂心攝心皆入第四禪中
復次有人言如身念處即是至處道是諸道
利益之本復有人言一切聖道是用是聖
道得隨意利益復有論者言一切善道一
切惡道一切聖道各各知諸道至處如毛竪
經中説佛悉遍知無能壞無能勝是名第
七力宿命智力者宿命有三種有通有明有
力凡夫人但有通聲聞人亦通亦明佛亦通
亦明亦力所以者何凡夫人但知宿命所
經不知業因縁相續以是故凡夫人但有
通無有明聲聞人知集諦故了了知業因
縁相續生以是故聲聞人亦有通亦有明
若佛弟子先凡夫人時得宿命智入見諦道
中知集因縁第八無漏心得斷見故通變
爲明所以者何明名見根本若佛弟子先
得聖道後宿命智生亦知集因縁力故通
變爲明問曰若佛本爲菩薩時先得宿命
智諸菩薩離無所有處煩惱後入聖道故
云何佛説我初夜得初明答曰是時非明
若佛在衆中説我彼時得是明示衆人言
是明初夜得譬如國王未作王時生子後
作王時人問王子何時生答言王子某時
生是生時未作王以今是王故以彼爲王
子言王子彼時生佛亦如是宿命智生爾
時未是明但名通後夜時知集因縁故通
變爲明後在衆中説言我初夜時得是
明問曰通明義如是云何爲力答曰佛
用是明知己身及衆生無量無邊世中宿命
因縁所更種種悉遍知是爲力是名第八
力生死智力者佛用天眼見衆生生死處
凡夫人用是天眼極多見四天下聲聞人極
多傍見小千世界上下亦遍見問曰大梵王
亦能見千世界有何等異答曰大梵王自
於千世界中立則遍見若在邊立則不見
餘處聲聞人則不爾在所住處常見千世
界辟支佛見百千世界諸佛見無量無邊
諸世界凡夫人天眼智是通而非明亦如
是但見所有事不能見隨業因縁受生
如宿命中説復次得天眼人中最第一者阿
泥盧豆色界四大造色半頭清淨是天眼佛
天眼四大造色遍頭清淨是爲差別復次聲
聞人所住於三昧中得天眼即所住三昧中
能見若有覺有觀三昧若無覺有觀三昧若
無覺無觀三昧佛隨所入三昧中住欲見盡
見若依無覺無觀三昧中得天眼入有覺
有觀三昧若無覺有觀三昧中亦能見復次
聲聞人用是天眼見時所住三昧中心入餘
三昧天眼則滅佛則不爾心雖入餘三昧
天眼不滅是智慧遍知一切衆生生死所趣
無能壞無能勝是名第九力漏盡智力者
問曰九力智慧分別有差別漏盡則同一切
聲聞辟支佛有何等異答曰雖漏盡是同
智慧分別大差別聲聞極大力思惟所斷結
生分住分滅分三時斷佛則不爾一生分時
盡斷聲聞人見諦所斷結使生時斷思惟所
斷三時滅佛則見諦所斷思惟所斷無異
聲聞人初入聖道時入時與達時異佛則
一心中亦入亦達一心中得一切智一心中
壞一切障一心中得一切佛法復次諸聲聞
人有二種解脱煩惱解脱法障解脱佛有
一切煩惱解脱亦有一切法障解脱佛自然
得智慧諸聲聞人隨教道行得復有人言
若佛以智慧斷一切衆生煩惱其智亦不
鈍不減譬如熱鐵丸著少綿上雖燒此
綿而火熱勢不減佛智慧亦如是燒一切
煩惱智力亦不減復次聲聞但知自盡漏
諸佛自知盡漏亦知盡他人漏如淨經中
説復次佛獨知衆生心中分別有九十八使
一百九十六纒除佛無有知者佛亦獨知
苦法智苦比智中斷爾所結使性乃至道比
智亦如是思惟所斷九解脱道中亦爾佛悉
遍知一切衆生如是事聲聞若少知少説皆
隨佛語佛如是漏盡智慧力勢無能壞
無能勝是名第十力問曰是十力何者最
勝答曰各各於自事中大如水能漬火能
燒各自有力有人言初力爲大能攝十力
故或言漏盡力大事辦得涅槃故論者言
是十力皆以無礙解脱爲根本無礙解脱
爲増上問曰若是十力獨是佛事弟子今世
無人能得佛何以故説答曰斷人十力中
疑故無智人令心決定堅牢故令四衆
歡喜言我等大師獨有如是力不與一切
衆生共又諸外道輩言憍曇氏沙門常寂靜
處住智慧縮沒以是故發至誠言我十種
智力四無所畏安立具足在大衆中説具
足智慧教化衆生如師子吼轉梵輪一切
外道及天世人無能轉者爲止是謗故説
是十力問曰好人法一事智慧尚不應自
讃何況無我無所著人而自讃十力如説
　　　　自讃自毀　讃他毀他　如是四種　　　　
　　　　智者不行
答曰佛雖無我無所著有無量力大悲爲
度衆生故但説十力不爲自讃譬如好
賈客導師見諸惡賊誑諸賈客示以非
道導師愍念故語諸賈客我是實語人汝
莫隨誑惑者又如諸弊醫等誑諸病人良
醫愍之語衆病者我有良藥能除汝病莫
信欺誑以自苦困復次佛功徳深遠若佛
不自説無有知者爲衆生少説所益甚
多以是故佛自説是十力復次有可度者
必應爲説所應説中次第應説十力若不
説彼不得度是故自説譬如日月出時
不作是念我照天下當有名稱日月既出
必自有名佛亦如是不自念爲有名稱故
自説功徳佛清淨語言説法光明破衆生愚
闇自然有大名稱以是故佛自説十力等
諸功徳無有失力名能有所辦用是十種
力増益智慧故能破論議師用是十種力
増益智慧故能好説法用是十種力増益
智慧故能摧伏不順用是十種力増益智
慧故於諸法中得自在如大國主於臣民
大衆中得自在是爲以聲聞法略説十力
義
大智度論卷第二十四

大智度論釋初品中四無畏義
第四十卷二
十五
　　聖者龍樹造
　　後秦龜茲國三藏鳩摩羅什譯
四無所畏者佛作誠言我是一切正智人若
有沙門婆羅門若天若魔若梵若復餘衆如
實言是法不知乃至不見是微畏相以是
故我得安隱得無所畏安住聖主處如牛
王在大衆中師子吼能轉梵輪諸沙門婆
羅門若天若魔若梵若復餘衆實不能轉一
無畏也佛作誠言我一切漏盡若有沙門
婆羅門若天若魔若梵若復餘衆如實言是
漏不盡乃至不見是微畏相以是故我得
安隱得無所畏安住聖主處如牛王在大
衆中師子吼能轉梵輪諸沙門婆羅門若天
若魔若梵若復餘衆實不能轉二無畏也佛
作誠言我説障法若有沙門婆羅門若天
若魔若梵若復餘衆如實言受是障法不
障道乃至不見是微畏相以是故我得安
隱得無所畏安住聖主處如牛王在大
衆中師子吼能轉梵輪諸沙門婆羅門若天
若魔若梵若復餘衆實不能轉三無畏也佛
作誠言我所説聖道能出世間隨是道
能盡諸苦若有沙門婆羅門若天若魔若梵
若復餘衆如實言行是道不能出世間
不能盡苦乃至不見是微畏相以是故我
得安隱得無所畏安住聖主處如牛王
在大衆中師子吼能轉梵輪諸沙門婆羅門
若天若魔若梵若復餘衆實不能轉四無畏
也問曰以何事故説四無所畏答曰有人
言佛自稱一切智一切見世間一切經書
技術智巧方便甚多無量若一切衆生共知
一切事猶尚難況佛一人而有一切智或
有是事有是難佛將無有畏而欲斷是
疑妄斷是難故佛説四無所畏復次若佛未
出世間外道等種種因縁欺誑求道求福
人或食種種果或食種種菜或食種種草
根或食牛屎或日一食稊稗或二日或十
日一月二月一食或噏風飮水或食水衣
如是等種種食或衣樹皮樹葉草衣鹿皮或
衣板木或在地臥或臥杵上枝上灰上棘
上或寒時入水或熱時五熱自炙或入水
死入火死投巖死斷食死如是等種種苦
行法中求天上求涅槃亦教弟子令不
捨是法如是引致少智衆生以得供養
譬如螢火虫日未出時少多能照若日出
時千光明照月及衆星皆無有明豈況螢火
若佛未出世諸外道輩小明照世得供養
佛出世時以大智光明滅諸外道及其弟子
皆不復得供養以失供養利故便妄語謗
佛及佛弟子如孫陀利經中説自殺孫陀利
而謗佛語衆人言世間弊人尚不爲是是
人世間禮法尚不能知何況涅槃佛欲滅
如是等誹謗故自説實功徳四無所畏言
我獨是一切智人無有能如實言佛不能
知我不畏是事我獨一切諸漏及習盡
無有能如實言佛漏未盡我不畏是事
我説遮涅槃道法無有能如實言是法
不能遮涅槃佛不畏是事佛説苦盡道
達到涅槃無有能如實言是道不能
到涅槃佛不畏是事略説是四無所畏體
一者正知一切法二者盡一切漏及習三者
説一切障道法四者説盡苦道是四法
中若有如實言不能盡遍知佛不畏是事
何以故正遍知了了故初二無畏爲自功徳
具足故後二無畏爲具足利益衆生故復
次初第三第四無畏中説智第二無畏中
説斷智斷具足故所爲事畢問曰十力皆
名智四無所畏亦是智有何等異答曰
廣説佛諸功徳是力略説是無畏復次能
有所作是力無所疑難是無畏智慧集故
名力散諸無明故名無畏集諸善法故
名力滅諸不善法故名無畏自有智慧故
名力無能壞者故名無畏智慧猛健是
力堪受問難是無畏集諸智慧是名力
智慧外用是無畏譬如轉輪聖王七寶成就
是力得是七寶已周四天下無不降伏
是名無畏又如良醫善知藥方是名力
合和諸藥與人是名無畏自利益是名力
利益他是無畏自除煩惱是名力除他
煩惱是無畏無能沮壞是名力不難不退
是無畏自成己善是名力能成他善是無
畏巧便智是名力用巧智是無畏一切智
一切種智是名力一切智一切種智顯發是
無畏十八不共法是名力十八不共法顯
發於外是無畏遍通達法性是名力若有
種種問難不復思惟即時能答是無畏得
佛眼是名力佛眼見已可度者爲説法是
無畏得三無礙智是名力得應辯無礙是
無畏無礙智是名力樂説無礙智是無畏
一切智自在是名力種種譬喩種種因縁莊
嚴語言説法是無畏破魔衆是名力破諸
外道論議師是無畏如是等種種因縁分
別力無畏問曰何等名無所畏答曰得無
所疑無所忌難智慧不却不沒衣毛不竪
在在法中如説即作是無畏問曰云何當
知佛無所畏答曰若有所畏不能將御
大衆能攝能捨能苦切治或軟語教如佛一
時驅遣舍利弗目連等還復憐愍心受若
有所忌難者諸論議師輩住憍慢山頂以
外智慧心狂醉皆言天下唯有我一人更
無餘人自於經書決定知故破他經書論
議以惡口訾毀如狂象無所護惜如是
狂人菴跋咤長爪薩遮祇尼揵昆盧坻等諸
大論議師皆降伏若有所畏則不能爾及
憍陳如等五出家人漚樓頻螺迦葉等千結
髮仙人舍利弗目揵連摩訶迦葉等於佛法
中出家及百千釋子并諸閻浮提大王波
斯尼示王頻婆娑羅王旃陀波殊提王優
填王弗迦羅婆利王梵摩達王等皆爲弟
子諸在家婆羅門皆度一切世間智慧爲大
國王所師仰梵摩喩弗迦羅婆利鳩羅檀
陀等皆爲弟子有得初道有得第二第三
第四道諸大鬼神阿羅婆迦鞞沙迦等諸大
龍王阿波羅羅伊羅鉢多羅等鴦群梨摩
羅諸惡人等皆降化歸伏若有所畏不能
獨在樹下師子座處坐欲得阿耨多羅三
藐三菩提時魔王軍衆化作師子虎狼熊羆
之首或一眼或多眼或一耳或多耳擔山
吐火四邊圍遶佛以手指按地眴息之頃
即皆消滅諸天阿修羅鞞摩質帝隷釋提婆
那民梵天王等引導其心皆爲弟子若有
所畏不能在此大衆中説法以無所畏
故能爲如是諸天鬼神大衆中説法故名
無所畏復次佛於一切衆生最尊最上盡到
一切法彼岸得大名聞故自説無所畏復
次且置是佛功徳佛一切世間功徳亦無能
及者所畏法一切已拔根本故所畏法者弊
家生弊生處惡色無威儀麁惡語等弊家生
者如首陀羅所謂擔死人除糞養鷄猪捕
獵屠殺酤酒兵伍等卑賤小家若在大衆
中則多怖畏佛從本已來常生轉輪聖王種
中所謂頂生王快見王娑竭王摩訶提婆王
如是等名日王種家中生亦以是故無
所畏弊生處者安陀羅舍婆羅裸國
也兜呿羅
小月
氏修利安息大秦國等在此邊國中生若
在大衆中則多怖畏佛在迦毘羅婆中國
生故無所畏惡色者有人身色枯乾羸痩
人不喜見若在大衆則亦有畏佛金色光
潤如火照赤金山有如是色故無所畏
無威儀者進止行歩坐起無有人儀則有
怖畏佛無是事麁惡語者有人惡音聲蹇
吃重語無有次第人所不喜則多怖畏
佛無是畏所以者何佛語眞實柔軟次第易
了不疾不遲不少不多不沒不垢不調
戲勝於迦陵毘伽鳥音辭義分明不中傷
物離欲故無染滅瞋故無礙除愚故易
解法喜増長故可愛遮罪故安隱隨他心
隨解脱義深語妙有因縁故言有理譬
喩故善顯示事訖故善會事觀種種衆生
心故雜説久久皆入涅槃故一味如是等
種種無量莊嚴語故佛於語中無所畏佛
但以如是等世間法尚無所畏何況出世
間法以是故説佛有四無所畏問曰佛十
力中有無所畏不若有無所畏不應但言
四若有所畏云何言無畏成就答曰一
智在十處名爲佛成就十力如一人知十
事隨事受名是十力四處出用是無所畏
是處不是處力漏盡力即是初二無畏八力
雖廣説是第三第四無畏以是故十力中
雖有無畏別説亦無失正遍知者知一
切法不顛倒正不邪如餘過去諸佛是名
三藐三佛陀如佛告阿難一切世間天及人
所不能知佛能遍知故名三藐三佛陀若
有人言是法不知問曰是何人答曰是中
佛説若沙門婆羅門若天若魔若梵乃至
欲與佛論者論何等法有人言佛所不
説外諸經書弊迦蘭那僧佉韋陀等十八種
大經書有人言須彌山斤兩大地深淺一切
草木頭數有人言是常無常有邊無邊十四
難佛不能答有人言是法色法無色法可見
不可見有對無對有漏無漏有爲無爲等佛
但知一種道事因縁是異法種種因縁佛或
不悉知沙門者説出家人婆羅門者説在
家有智人天者説地天虚空天魔者説六欲
天梵者説梵天王爲首及一切色界餘者
除此更有餘人如實者若以現事若以因
縁難乃至不見是微畏相者相名因縁我
不見小小因縁如法能來破我者以不見
故至誠言安立阿梨沙秦言
聖主住處佛至誠
言我一切漏盡若有人言是漏不盡者無
有畏也何等是漏漏名三漏欲漏有漏無
明漏復次漏名六情中出垢心相應心數法
復次如一切漏障經中分別説七漏障道
法名諸有漏業及一切煩惱惡道報障爲世
間故布施持戒修十善道受諸味禪略説
若能障涅槃若善若不善若無記是名障道
法有人言道名二法聖定聖慧是二事等
達到涅槃有人言三聚道無漏戒定慧有
人言四法所謂四聖諦有人言出世間五根
有言六出性有言七覺意有言八聖道達
到涅槃論議師等言一切無漏道達到涅槃
是中若有沙門婆羅門等來如實言是事不
爾乃至不見微畏相以不見故至誠言安
立阿梨沙住處問曰何以故佛至誠言安
立阿梨沙住處答曰自功徳具足亦令衆生
得安樂利益若佛自得安樂住處不能利
益衆生不名阿梨沙住處若但利益衆生
不自具足功徳亦不名阿梨沙住處若
自有功徳亦利益衆生以是故至誠言我
安立阿梨沙住處復次佛自滅惡亦滅衆
生惡滅二惡故第一清淨妙説法故安立
阿梨沙住處復次四聖諦三轉十二行能轉
能分別顯示敷演故至誠言我安立阿梨沙
住處復次一切疑悔邪見能除却故一切甚
深問難悉能解釋故名安立阿梨沙住處
阿梨沙第一最上極高不退不却不沒具
足功徳無所減小是名阿梨沙住處如是等
因縁功徳力故至誠言我安立阿梨沙住處
衆中師子吼者衆名八衆沙門衆婆羅門衆
刹利衆天衆四天王衆三十三天衆魔衆梵
衆衆生於此八衆悕望智慧是故經中但
説是八衆此中佛師子吼亦在一切衆中
以是故此經中言若復餘衆何以故聞佛
音聲者盡皆是衆復次有人言佛獨屏處説
法以是故説在衆中作是至誠言我有
十力四無所畏是名衆中師子吼復次佛示
我是至誠言我爲一切世間師一切智人
諸有疑不信者悉來我當解釋以是故言
衆中師子吼師子吼者如師子王清淨種中
生深山大谷中住方頬大骨身肉肥滿頭大
眼長光澤明淨眉高而廣牙利白淨口鼻方
大厚實堅滿齒密齊利吐赤白舌雙耳高上
髦髮光潤上身廣大膚肉堅著修脊細腰其
腹不現長尾利爪其足安立巨身大力從
住處出偃脊頻伸以口扣地現大威勢
食不過時顯晨朝相表師子王力以威獐
鹿熊羆虎豹野猪之屬覺諸久睡降伏高
強有力勢者自開行路而大哮吼如是吼
時其有聞者或喜或怖穴處者隱縮水居
者深入山藏者潜伏廏象振鎖狂逸而
去鳥飛空中高翔遠逝佛師子亦如是從
六波羅蜜古四聖種大姓中生寂滅大山深
濬禪定谷中住得一切種智頭集諸善
根頬無漏正見修目光澤定慧等行高廣眉
四無所畏牙白利無礙解脱具足口四正懃
堅滿頤三十七品齒密齊利修不淨觀吐
赤白舌念慧耳高上十八不共法髦髮光潤
鮮白三解脱門上身肉堅著三示現修脊明
行具足腹不現忍辱腰纖細遠離行尾長四
如意足安立無學五根爪利十種力勢無
量無漏法衆具足身諸佛三昧王等住處出
四無礙智頻申諸法地中著無礙解脱口
依是十力廣度衆生時不過示一切世
間天及人晨朝相顯諸法王徳威諸外道論
議師黨邪見之屬覺諸衆生四諦中睡降
伏吾我著五衆者憍慢力開異學論議諸邪
見道行邪者怖畏信正者歡喜鈍者令利
安慰弟子破壞外道長壽諸天久受天樂
則知無常如是衆生聞四諦師子吼皆生
厭心厭心故得離得離故入涅槃是名衆
中如師子吼復次佛師子吼及師子吼有差
別師子吼者衆獸驚怖若死若近死苦佛師
子吼得免死畏師子吼怖世世死苦佛師
子吼但今世死更無後苦師子吼者其聲麁
惡物不喜聞生死怖畏佛師子吼其聲柔
軟聞者無厭心皆深樂普遍遠聞能與二
種樂生天樂涅槃樂是爲差別問曰佛師子
吼亦令聞者生怖與師子吼有何等異答
曰聞佛師子吼當時小怖後大利益著吾
我心者渇愛世間樂人常顛倒所縛邪見
心者生怖畏如經中言佛説四諦乃至上
諸天悉皆怖畏作是念我等無常相苦相無
我相空相何以故爲顛倒心故著常樂
相是爲差別復次聞師子吼者除離欲人
餘者皆怖畏佛師子吼求涅槃離欲人皆
怖師子吼者善人不善人皆怖佛師子吼者
但善人怖復次師子吼一切時怖畏佛師子
吼雖小怖畏衆生示世間惡罪令不樂
世間生觀涅槃功徳利益能除世間種種怖
畏閉惡趣開善道能令人到涅槃城
復次二十事故佛語名師子吼所謂依止
十力故不縮故不展故梵音故未曾有故
能引大衆故惡魔驚怖故擾亂魔民故諸
天歡喜故得出魔網故斷魔縛故破魔
鉤故過魔界故自法増長故減損他法
故果報不誑故説法不空故凡夫人入聖
道故入聖道者得具足漏盡故隨所應
得三乘故以是故佛語名師子吼是名師
子吼總相別相義轉梵輪者清淨故名梵佛
智慧及智慧相應法是名輪佛之所説受者
隨法行是名轉是輪以具足四念處爲轂
五根五力爲輻四如意足爲堅牢輞而正
懃爲密合輪三解脱爲榍禪定智慧爲調
適無漏戒爲塗輪香七覺意爲雜華瓔珞
正見爲隨右轉輪信心清淨爲可愛喜正
精進爲疾去無畏師子吼爲妙聲能怖魔輪
破十二因縁節解輪壞生死輪離煩惱輪
斷業輪障世間輪破苦輪能令行者歡喜
天人敬慕是輪無能轉者是輪持佛法以
是故名轉梵輪復次佛轉法輪如轉輪聖
王轉寶輪問曰佛與轉輪聖王有何相似
答曰如王清淨不雜種中生隨姓家業成
就衆相莊嚴身王徳具足能轉寶輪香湯
灌頂受王位於四天下之首壞除一切賊
法令無敢違寶藏豐溢軍容七寶以爲校
飾以四攝法攝取衆生善用王法委任
貴姓主兵大臣以治國政妙上珍寶樂以布
施有所知念終始無異佛法王亦如是
釋迦牟尼然燈寶華等佛諸佛清淨姓中生
先佛威儀行業具足三十二相以自莊嚴
聖主威徳備具轉眞法輪智慧甘露味灌智
首於三界中尊破壞一切煩惱賊學無學
衆歡喜所結禁戒無敢違者無量法寶藏具
足七覺分寶莊嚴八萬四千法聚軍出世間
四攝法以攝衆生知方便説四聖諦法爲
法王儀舍利弗彌勒等大將善治佛國法諸
無漏根力覺種種妙寶樂以布施深求一切
衆生善事爲所念堅固是爲相似復次佛
於轉輪聖王有殊勝轉輪聖王不離諸煩
惱佛已永離諸煩惱轉輪聖王沒在老死
泥佛已出離轉輪聖王爲恩愛僕佛已過
出轉輪聖王行生死險道中佛已過度轉
輪聖王在愚癡闇中佛住第一光明中轉輪
聖王極自在四天下佛自在無量無邊世
界轉輪聖王財寶自在佛心寶自在轉輪聖
王渇樂天樂佛乃至有頂樂已離轉輪聖
王從他求樂佛自心生樂以是故佛於轉
輪聖王爲最殊勝復次轉輪聖王手轉寶
輪空中無礙佛轉法輪一切世間天及人中
無礙無遮其見寶輪者衆毒皆滅遇佛法
輪一切煩惱毒皆滅見寶輪者諸災惡害皆
滅遇佛法輪一切邪見疑悔災害皆悉消滅
王以是輪治四天下佛以法輪治一切世
間天及人令得法自在是爲相似復次法
輪於寶輪大有殊勝寶輪欺誑法輪堅實
寶輪長三毒火法輪滅三毒火寶輪有漏法
輪無漏寶輪樂五欲樂法輪樂法樂寶輪
結使處法輪非結使處寶輪有量處行法輪
無量國行寶輪以一心清淨布施故世世可
得法輪無量阿僧祇劫集一切善業因縁及
智慧故得寶輪王死後更不轉佛滅度後
法輪猶轉寶輪在一人法輪在一切可度
者復次梵名廣佛轉法輪十方無不遍故
名廣復次四梵行心説故名梵輪復次佛初
得道時梵天王請轉法輪故名梵輪復次
佛在波羅柰轉法輪阿若憍陳如得道聲
徹梵天故名梵輪復次有人貴梵天欲
令歡喜故名梵輪以是故名梵輪問曰
佛或時名法輪或時名梵輪有何等異答
曰説梵輪法輪無異復次有人言説梵輪
者現四無量心説法輪者示四諦法復次
梵輪因四無量心得道是名梵輪依餘法
得道是名法輪梵輪示四禪法輪示三十
七品梵輪示修禪定聖道法輪示修智慧聖
道如是等分別梵輪法輪差別問曰何
法是無畏性答曰佛初得道時得一切佛
法十力四無所畏等此中未來世得四無
所畏智相應法名無所畏如布施時心中
思相應捨法生又如四無量心相應名慈法
門問曰是四無所畏中有何次第答曰
初無畏中示人知一切法知一切法故我漏
盡漏盡故知障漏盡法斷是障法故説
道復次初無畏如示藥師一切藥草第二
示一切病滅第三知禁忌第四示所應食
復次初無畏中説一切種智第二無畏中
説無一切煩惱習第三無畏中説法無謬
失第四無畏中所説事辦得至涅槃問曰
如般若波羅蜜中説五衆乃至十力四無
所畏十八不共法皆空今云何分別説其相
答曰佛法中不可得空於諸法無所礙
因是不可得空説一切佛法十二部經譬
如虚空無所有而一切物皆依以長成復次
是十力四無所畏不以取相著心分別故
但爲度衆生知衆生從是因縁得解脱譬
如藥草但爲差病不爲求藥草相如中
論中説
　　　　若信諸法空　是則順於理　　　　
　　　　若不信法空　一切皆違失　　　　
　　　　若以無是空　無所應造作　　　　
　　　　未作已有業　不作有作者　　　　
　　　　如是諸法相　誰能思量者　　　　
　　　　唯有淨直心　所説無依止　　　　
　　　　離於有無見　心自然内滅
問曰聲聞法説十力四無所畏如是摩訶
衍分別十力四無所畏復云何答曰是十力
四無所畏中盡知遍知是摩訶衍中説十力
四無所畏問曰聲聞法中亦説盡知遍知
云何言摩訶衍中説盡知遍知答曰諸論議
師説佛盡知遍知非佛自説今説摩訶衍中
十力四無所畏故佛自説我盡知遍知復次
爲聲聞人説十力四無所畏合説四諦十
二因縁等諸聲聞法皆爲到涅槃今説摩
訶衍中十力四無所畏合大悲諸法實相不
生不滅説問曰佛有十力四無所畏菩薩有
不答曰有何者是一者發一切智心堅深
牢固力二者具足大慈故不捨一切衆生力
三者不須一切供養恭敬利故具足大悲
力四者信一切佛法具足生一切佛法及
心不厭故大精進力五者一心惠行威儀
不壞故禪定力六者除二邊故隨十二因
縁行故斷一切邪見故滅一切憶想分別
戲論故具足智慧力七者成就一切衆生
故受無量生死故集諸善根無厭足故
知一切世間如夢故不厭生死力八者觀
諸法實相故知無吾我無衆生故信解
諸法不出不生故無生法忍力九者入空無
相無作解脱門觀故知見聲聞辟支佛解脱
故得解脱方十者深法自在故知一切衆生
心行所趣故具足無礙智力是爲菩薩十
力何等爲菩薩四無所畏一者一切聞持故
諸陀羅尼得故憶念不忘故在衆説法無
所畏二者一切法中得解脱故一切法藥
分別知用故知一切衆生根故在大衆中
隨應説法無所畏三者菩薩常離一切衆
畏不作是念十方有來難我者我不能
答不見是相在大衆中説法無所畏四
者恣一切人來問難者一一皆答能斷疑惑
在大衆中説法無所畏是爲菩薩四無所
畏四無礙智者義無礙智法無礙智辭無礙
智樂説無礙智義無礙智者用名字言語
所説事各各諸法相所謂堅相此中地堅
相是義地名字是法以言語説地是辭於
三種智中樂説自在是樂説於此四事中
通達無滯是名無礙智濕相水熱相火動
相風心思相五衆無常相五受衆無常苦
空相一切法無我相如是等總相別相分
別諸法亦如是是名義無礙智法無礙智
者知是義名字堅相名爲地如是等一切
名字分別中無滯是名爲法無礙智所以
者何離名字義不可得知義必由於名
以是故次義有法問曰義之與名爲合耶
爲離耶若合名説火時應燒口若離説
火時應得水答曰亦不合亦不離古人假
爲立名以名諸法後人因是名字識是事
如是各各有名字是爲法是名字及義云
何令衆生得解當以言辭分別莊嚴能令
人解通達無滯是名辭無礙智説有道理
開演無盡亦於諸禪定中得自在無滯
是名樂説無礙智第一第四無礙智在九地
中第二第三無礙智在欲界及梵天上第
二第三無礙世智第一十智第四九智是無
礙三種上中下上諸佛中大菩薩下大阿羅
漢問曰力無所畏無礙皆是智慧内有力外
無所畏則具足何以復説無礙答曰力無畏
已分別有人雖無所畏在大衆中説法而
有礙以是故説四無礙智得是無礙智莊
嚴四無所畏四無所畏莊嚴十力復次説無
所畏或有疑者言云何一人於大衆中得
無所畏佛以前有十力後有四無礙智是
故在大衆中説法無所畏如是等分別四
無礙智問曰摩訶衍中有菩薩四無礙智
不答曰有何者是義無礙智者義名諸法
實相不可言説義名字語言不別異前後
中亦如是是名義不應離名字語言別有
義三事等故名爲義復次一切諸法義了了
知通達無滯是名義無礙智法無礙智者法
名一切義名字爲知義故復次菩薩入是
法無礙智中常信法不信人常依法不依
非法依法者無非法事何以故是人一切諸
名字及語言知自相離故復次以是法無
礙智分別三乘雖分別三乘而不壞法
性所以者何法性一相所謂無相是菩薩用
是語言説法知語言空如響相所説法示
衆生令信知同法性所説名字言語通達無
滯是名法無礙智辭無礙智者以語言説
名字義種種莊嚴語言隨其所應能令得
解所謂天語龍夜叉揵闥婆阿脩羅迦樓羅
摩睺羅伽等非人語釋梵四天王等世主語
人語一語二語多語略語廣語女語男語過
去未來現在語如是等語言能令各各得
解自語他語無所毀譽所以者何是一切
法不在語中語是非實義若語是實義不
可以善語説不善但爲入涅槃故説令
解莫著語言復次用是語言能令衆生隨
法義行所以者何言語皆入諸法實相中
是名辭無礙智樂説無礙智者菩薩於一字
中能説一切字一語中能説一切語一法
中能説一切法於是中所説皆是法皆是
實皆是眞皆隨可度者而有所益所謂樂
修妬路者爲説修妬路樂祇夜者爲説祇
夜樂弊迦蘭陀者爲説弊迦蘭陀樂伽陀
優陀那阿波陀那一筑多闍陀爲頭離頞
浮陀達摩優波提舍皆爲説是經隨一切衆
生根樂説若好信者爲説信根好精進者
爲説精進根好懃念者爲説念根好攝心
者爲説定根好智慧者爲説慧根如五根
等一切善根亦如是復次二萬一千婬欲人
根爲是根故佛説八萬四千治法根隨是
諸根樂説治法次第菩薩樂説二萬一千瞋
恚人根爲是根故佛説八萬四千治法根
隨是諸根樂説治法次第菩薩樂説二萬一
千愚癡人根爲是根故佛説八萬四千治
法根隨是諸根樂説治法次第菩薩樂説
二萬一千等分人根爲是根故佛説八萬
四千治法根隨是諸根樂説治法次第菩薩
樂説是名樂説無礙智復次菩薩用是無礙
智若一劫若半劫各各莊嚴説法亦不壞
諸法性相是菩薩或隱身不現而爲衆生
用一切毛孔説法隨其所應不失本行是
菩薩智慧無量一切論議師不能窮盡亦
不能壞是菩薩得是無礙智轉身受生時
一切五通仙人所有經書呪術智慧技能自
然悉知所謂四韋陀六鴦伽呪術知日月五
星經原夢經地動鬼語鳥語獸語四足獸鬼
著人語國王相占豐儉日月五星鬪相醫藥
章算數卜歌舞伎樂如是等工巧技術諸
經盡知明達過一切人及諸外道亦不自
高亦不惱他知是俗事不爲涅槃是菩
薩成就四無礙智故色力光明殊於諸梵
諸梵恭敬愛樂尊重心無所著爲如是等一
切諸天所尊重恭敬亦無所著但生無常
苦空無我心亦以神通發起諸天令心渇
仰而爲説法無盡無壞斷除疑悔令住
阿耨多羅三藐三菩提是名摩訶衍中菩薩
四無礙智力能度衆生是名四無礙智義
大智度論卷第二十五

大智度論初品中十八不共法
釋論第四十一卷第二
十六
　　聖者龍樹造
　　後秦龜茲國三藏鳩摩羅什譯
十八不共法者一者諸佛身無失二者口
無失三者念無失四者無異想五者無不定
心六者無不知已捨七者欲無減八者精進
無減九者念無減十者慧無減十一者解脱
無減十二者解脱知見無減十三者一切身
業隨智慧行十四者一切口業隨智慧行十
五者一切意業隨智慧行十六者智慧知過
去世無礙十七者智慧知未來世無礙十八
者智慧知現在世無礙問曰是三十六法皆
是佛法何以故獨以十八爲不共答曰前
十八中聲聞辟支佛有分於後十八中無
分如舍利弗能分別諸法暢演一句通達
無礙佛讃言善通法性阿泥盧豆天眼第
一如是等諸聲聞皆有分於四無所畏有
分者如佛説弟子中能師子吼第一賓徒羅
叵羅埵逝舍利弗亦自誓言我七日七夜能
演暢一義令無窮盡四分別慧諸阿羅漢
舍利弗目揵連富樓那阿難迦栴延等亦知
是義名字語言樂説以是故前十八不名
不共問曰何以故佛無身失無口失答曰
佛於無量阿僧祇劫來持戒清淨故身口業
無失餘諸阿羅漢如舍利弗等極多六十
劫不久習戒故有失佛無量阿僧祇劫集
諸清淨戒成就故常行甚深禪定故得一
切微妙智慧故善修大悲心故無有失
復次佛拔諸罪根因縁故無有失罪根本
因縁有四種一者貪欲因縁二者瞋恚因縁
三者怖畏因縁四者愚癡因縁是罪根因縁
及習皆已拔阿羅漢辟支佛雖拔罪因縁
習不盡故或時有失佛於一切法中遍滿
智慧常成就故若不知故有失如舍利弗
與五百比丘遊行至一空寺宿是時説戒
日不知内界外界事白佛佛言住處乃至
一宿棄捨則無界又異時舍利弗目揵連將
五百比丘還時高聲大聲故佛驅遣令出
是爲口失又如舍利弗不知等食法佛言
食不淨食如是等身口有失佛諸煩惱習
盡故無如是失復次佛一切身口業隨智
慧行故身無失口無失如是等種種因縁
故身無失口無失念無失者四念處心長
夜善修故善修甚深禪定心不散亂故善
斷欲愛及法愛諸法中心無著故得第一
心安隱處故若心懅匆匆念有忘失佛心
無得失以是故無失復次佛宿命通明力
三種莊嚴念故念則成就無失念多在過
去用故復次念根力無邊無盡故念無失
復次佛一切意業隨智慧行故念無失一
一念隨意行故如是等名爲念無失如天
問經中説
　　　　何人無過失　何人不失念　　　　
　　　　何人常一心　應作者能作　　　　
　　　　正知一切法　一切障得脱　　　　
　　　　諸功徳成就　唯有佛一人
無異想者佛於一切衆生無分別無遠近
異想是貴可爲説是賤不可爲説如日出
普照萬物佛大悲光明一切憐愍等度恭敬
者不恭敬者怨親貴賤一切悉等如客除
糞人名尼陀佛化度之得大阿羅漢亦
如徳護居士火坑毒飯欲以害佛即以其
日除其三毒滅邪見火如是等無有異
想復次佛於舍利弗彌勒菩薩等順佛法
行亦不愛提婆達多富羅那外道六師邪見
等亦不憎是爲佛於無量阿僧祇劫修熏
心故是衆生中寶如眞金不可令異復
次佛以佛眼一日一夜各三時觀一切衆
生誰可度者無令失時等觀衆生故無
有異想復次佛種種因縁讃善法種種因縁
呵不善法亦於善於惡心無増減但爲度
衆生故有是分別是爲無有異想復次如
一切不行經中説佛觀一切衆生如己身
所作已辦無始無中無終是名無異想復次
佛觀一切衆生及諸法從本已來至不生不
滅常清淨如涅槃是名無異想復次不二
入法門是諸法實相門異相即是二法二法
即是邪道佛是無誑法人不應行誑法常
行不二入法門誑法即是異相如是等名
無異想無不定心者定名一心不亂亂心中
不能得見實事如水波蕩不得見面
如風中燈不得好照以是故説佛無不定
心問曰定名從未到地乃至滅盡定入此
定中不能起身業口業佛若常定無不定
心者云何得遊行諸國具四威儀爲大
衆種種因縁譬喩説法如是事欲界繋心及
梵世不入定可有是事答曰無不定心者
有種種義定名常攝心善法中住佛於諸
法實相中定不退失是名無不定心復次
欲界中有定入是定中可説法以是故阿
毘曇中説欲界繋四聖種四念處四正懃四
如意足五根五力無諍三昧願智四無礙智
有如是等妙功徳佛入欲界中定故名無
不定心諸聲聞辟支佛從定起若入無記
心若入善或退入垢心佛從定起入欲
界定初無散亂心時以是故名無不定心
復次如聲聞法化人説法化主不説化主
説化人不説佛則不爾化人化主倶能説
法定心亦應異聲聞入定則無説佛在定
亦能説法亦能遊行如密迹經心密中説
諸佛心常在定中心亦應説法復次散亂心
法諸結使疑悔等佛皆無阿羅漢雖無四諦
中疑一切法中處處有疑佛於一切法中
常定無疑無不定智慧故復次聲聞有諸
煩惱習氣故有退法故散亂佛於一切智
處中智滿故無亂如瓶中水滿則無聲無
動復次唯佛一人名不誑法三堅固人中
最上苦樂心不異一相異相生滅相斷常相
來去相如是等諸法相皆是誑法虚妄和合
作法故佛安立於諸法實相中故心無不
定無不定故心不異復次五種不可思議
法中佛最不可思議是十八不共法是佛
甚深藏誰能思議者以是故佛無不定心
事必當爾佛雖常入定無覺觀麁心有不
可思議智慧故亦能説法譬如天樂隨天
所好種種聲應是亦無心亦無識法以諸
天福徳因縁故有是如天樂無心無識而
能應物何況佛有心而不説法以是故説
佛無不定心無不知已捨者衆生有三種受
苦受樂受不苦不樂受苦受生瞋樂受生愛
不苦不樂受生愚癡是三種受苦受生苦
住苦滅樂樂受生樂住樂滅苦不苦不樂
受不知爲苦不知爲樂餘人鈍根故多
覺苦受樂受於不苦不樂受中不覺不知而
有捨心是爲癡使所使佛於不苦不樂受
中知覺生時覺住時覺滅時以是故言
佛無不知已捨心問曰此中何等爲捨不苦
不樂即是捨耶爲七覺中捨四無量心中捨
名爲捨答曰不苦不樂即是捨二處捨亦
是捨何以故餘人於不苦不樂受中不覺
念念中生時住時滅時久遠乃覺佛念念中
盡皆了知七覺中捨若心正等不沒不掉
是時應捨若沒時行精進想若掉時行攝
心想諸聲聞辟支佛或時錯攝心掉心未
平等便捨佛於念念心中麁細深淺無不
悉知知已而捨問曰若爾者佛何以爲難
陀説告諸比丘難陀諸受生時覺住時覺
滅時覺諸想諸覺亦如是答曰覺有二種
一者覺心中苦受生知苦受生苦受住知
苦受住苦受滅知苦受滅樂受生知樂受
生樂受住知樂受住樂受滅知樂受滅不
苦不樂受亦如是但能知是總相不能別
相知二者念念中苦樂不苦不樂受中悉覺
悉知念念中心數法無不知而過以是故
説佛無不知已捨復次佛或時捨衆生入
甚深禪定一月二月有人疑佛爲度衆生
故出世何以故常入定佛言我種種因縁知
故捨非是無知已捨問曰何等是知已捨
因縁答曰於大衆中疲厭故小息復次佛
世世常愛遠離行若菩薩在母胎母亦樂
遠離行去城四十里嵐鞞尼林中生得道時
漚樓頻螺林中獨在樹下成佛初轉法輪時
亦在仙人住處鹿林中入涅槃時在娑羅林
雙樹下長夜樂行遠離以是故佛入禪定
復次佛常捨心成就故入禪定復次佛遠離
憒鬧及雜語處亦自觀諸佛功徳藏亦受第
一清淨樂故入禪定復次佛説法已常教
諸比丘當坐禪無令後悔口之所説身亦
自行故入禪定復次厭惡供養故知衆生
應得度者入禪定作化人往度復次有
衆生定少慧多者身示行禪以教化之復
次有人常見佛生厭想故小遠離令其飢
虚故復次佛欲爲諸天説法故在閑靜處
復次佛爲後世作法故坐禪又佛自轉法
輪已以事付弟子故入禪定復次現二種
道攝衆生故一者禪定二者智慧佛在大
衆説法爲現智慧靜處攝心爲現禪定
復次衆生於六塵中三種行見好色生喜
樂見惡色生憂苦見不苦不樂色生捨
心乃至法亦如是佛於六塵中自在於喜
樂苦處能生捨心如聖如意中説如是等
種種因縁故入禪定非不知已捨欲無減
者佛知善法恩故常欲集諸善法故欲無
減修習諸善法心無厭足故欲無減譬
如一長老比丘目闇自縫僧伽梨針紝脱
語諸人言誰樂欲福徳者爲我紝針爾
時佛現其前語言我是樂欲福徳無厭
足人持汝針來是比丘斐亹見佛光明又
識佛音聲白佛言佛無量功徳海皆盡其
邊底云何無厭足佛告比丘功徳果報甚
深無有如我知恩分者我雖復盡其邊
底我本以欲心無厭足故得佛是故今猶
不息雖更無功徳可得我欲心亦不休
諸天世人驚悟佛於功徳尚無厭足何況
餘人佛爲比丘説法是時肉眼即明慧眼成
就問曰如佛嘗斷一切善法中欲今云何
言欲無減答曰言斷一切善法中欲者是
未得欲得得已欲増佛無如是欲佛一切
功徳具足無不得者亦無増益今言欲者
如先説佛雖具得一切功徳欲心猶不息
譬如馬寶雖到至處去心不息至死不已
佛寶亦如是又如劫盡大火燒三千大
千世界悉盡火勢故不息佛智慧火亦如
是燒一切煩惱照諸法已智慧相應欲亦
不盡復次佛雖一切善法功徳滿足衆生
未盡故欲度不息問曰若佛欲度衆生
未息何以入涅槃答曰度衆生有二種或
有現前得度或有滅後得度如法華經中
説藥師爲諸子合藥與之而捨是故入
涅槃復次有衆生鈍根徳薄故不能成大
事但可種福徳因縁是故入涅槃問曰佛
滅度後亦有得阿羅漢者何以言但可種
福徳因縁答曰雖有得阿羅漢者少不足
言如佛一説法時十方無量阿僧祇衆生
得道佛滅度後不爾譬如大國征伐雖
少有所得不名爲得以是故雖衆生未盡
而入涅槃復次摩訶衍首楞嚴經中説佛
於莊嚴世界壽七百阿僧祇劫度脱衆生
以是故説佛欲無減精進無減者如欲中
説欲義即是精進問曰若爾者無有十八
不共法復次欲以精進心數法中各別云
何言欲即是精進答曰欲爲初行欲増長
名精進如佛説一切法欲爲根本欲如人
渇欲得飮精進如因縁方便求飮欲爲心
欲得精進爲成其事欲屬意業精進屬三
業欲爲内精進爲外如是等差別復次
是精進諸佛所樂如釋迦牟尼佛精進力
故超越九劫疾得阿耨多羅三藐三菩提
復次如説一時佛告阿難汝爲諸比丘説
法我背痛小息爾時世尊四襞鬱多羅僧
敷下以僧伽梨枕頭而臥是時阿難説七
覺義至精進覺佛驚起坐告阿難汝讃精
進義阿難言讃如是至三佛言善哉善哉
善修精進乃至得阿耨多羅三藐三菩提何
況餘道以是義故佛精進無減病時猶尚不
息何況不病復次佛爲度衆生故捨甚
深禪定樂種種身種種語言種種方便力度
脱衆生或時遇惡險道或時食惡食或
時受寒熱或時値諸邪難聞惡口罵詈忍
受不厭佛世尊雖於諸法中自在而行是
事不生懈怠如佛度衆生已於薩羅林
中雙樹下臥梵志須跋陀語阿難我聞一切
智人今夜當滅度我欲見佛阿難止之言
佛爲衆人廣説法疲極佛遙聞之告阿難
聽須跋陀入是我末後弟子須跋陀得入
問佛所疑佛隨意説法斷疑得道先佛入
無餘涅槃諸比丘白佛言世尊甚爲希有
乃至末後憐愍外道梵志而共語言佛言
我非但今世末後度先世未得道時亦末後
度乃往過去無量阿僧祇劫有大林樹多
諸禽獸野火來燒三邊倶起唯有一邊而
隔一水衆獸窮逼逃命無地我爾時爲大
身多力鹿以前脚跨一岸以後脚距一
岸令衆獸蹈背上而渡皮肉盡壞以慈
愍力忍之至死最後一兔來氣力已竭自
強努力忍令得過過已背折墮水而死如
是久有非但今也前得度者今諸弟子最
後一兔須跋陀是佛世世樂行精進今猶不
息是故言精進無減念無減者於三世諸
法一切智慧相應故念滿足無減問曰先
已説念無失今復説念無減念無失念無減
爲一爲異若一今何以重説若異有何差
別答曰失念名誤錯減名不及失念名威
儀俯仰去來法中失念無減名住禪定神通
念過去現在世通達無礙問曰何以故念
無減獨是佛法答曰聲聞辟支佛善修四念
處故念牢固念雖牢固猶亦減少礙不通
達如宿命智力中説聲聞辟支佛念宿命
極多八萬劫於廣有減亦於見諦道中
不能念念分別佛於念念中皆分別三相
佛心無有一法而不念者以是故獨佛有
念無減復次宿命智力隨念知佛於是中
有力聲聞辟支佛尚無是念力何況餘人
復次佛以一切智無礙解脱守護念是故無
減如是等因縁故佛念無減慧無減者佛
得一切智慧故慧無減三世智慧無礙故慧
無減復次十力四無所畏四無礙智成就故
慧無減復次譬如酥油豐饒燈炷清淨光
明亦盛佛亦如是三昧王等諸三昧禪定油
念無減清淨炷是因縁故慧光明無量無減
復次從初發心無量阿僧祇劫集一切智
慧故深心爲法故頭目髓腦悉捨内外所
有而布施入火投山剥皮釘身如是等無
苦不受一心爲集智慧故慧無減復次佛
智慧以一切功徳持戒禪定等助成故慧無
減復次世世求一切經書世俗法佛法麁細
善不善悉皆學知故慧無減復次從十方無
量諸佛所聞法讀誦思惟修習問難故慧無
減復次爲一切衆生故爲増益一切善法
故破一切處無明故慧無減復次是智慧實
知諸法相不生不滅不淨不垢無作無行不
分別是智非智知諸法一等清淨如虚空
無染無著不以二法故得不二入法相不
二入法相無量無邊以是故慧無減如是等
種種因縁慧無減解脱無減者解脱有二種
有爲解脱無爲解脱有爲解脱名無漏智慧
相應解脱無爲解脱名一切煩惱習都盡
無餘佛於二解脱無減何以故聲聞辟支
佛智慧不大利故煩惱不悉盡故智慧有
減佛智慧第一利故煩惱習永盡無餘故解
脱無減復次如漏盡力中説佛與聲聞
解脱有差別佛得漏盡力故解脱無減二
乘無力故有減解脱知見無減者佛於諸解
脱中智慧無量無邊清淨故名解脱知見無
減問曰佛一切法中無減何以故但六事中
無減答曰一切自利他利中四事能具足欲
求一切善法之根本精進能行念能守護
如守門人善者聽入惡者遮慧照一切法
門斷一切煩惱用是四法事得成辦是
四法果報有二種一者解脱二者解脱知見
解脱義如先説解脱知見者固是解脱知
見知是二種解脱相有爲無爲解脱知諸
解脱相所謂時解脱不時解脱慧解脱倶解
脱壞解脱不壞解脱八解脱不可思議解脱無
礙解脱等分別諸解脱相牢固不牢固是
名解脱知見無減如念佛中佛成就五無
學衆解脱知見衆此中應廣説問曰解脱知
見者但言知何以復言見答曰言知言見
事得牢固譬如繩二合爲一則牢固復次
若但説知則不攝一切慧如阿毘曇所説
慧有三種有知非見有見非知有亦知亦
見有知非見者盡智無生智五識相應智
有見非知者八忍世間正見五邪見有亦知
亦見者餘殘諸慧若説知則不攝見若説
見則不攝知是故説知見則具足復次如
從人誦讀分別籌量是名知自身得證是
名見譬如耳聞其事猶尚有疑是名知
親自目覩了了無疑是名見解脱中知見亦
如是差別復次有人言阿羅漢自於解脱
中疑不能自了是阿羅漢非阿羅漢以是
故佛爲破如是邪見故説諸聖人於解脱
中亦知亦見諸阿羅漢雖得解脱知見解
脱知見有減不得一切智故上上智慧根
不成就故諸法念念生滅時不知別相分
別故佛上上智慧根成就知諸法念念別相
生滅故解脱知見無減復次法眼清淨具足
成就故如法眼義中説知是衆生空解脱門
入涅槃是衆生無相解脱門入涅槃是衆生
無作解脱門入涅槃知是衆生觀五衆門十
二入十八界如是種種法門得解脱佛於
解脱知見盡知遍知是故説佛解脱知見無
減一切身業一切口業一切意業隨智慧行
者佛一切身口意業先知然後隨智慧行
諸佛身口意業一切行無不利益衆生故
名先知然後隨智慧行如經中説諸佛乃
至出息入息利益衆生何況身口意業故作
而不利益諸怨惡衆生聞佛出入息氣香皆
得信心清淨愛樂於佛諸天聞佛氣息香
亦皆捨五欲發心修善以是故言身口意
業隨智慧行聲聞辟支佛無是事心故作
善然後身口業善意業或時無記不隨智
慧而自生何況餘人如憍梵波提比丘雖
得阿羅漢自食吐而更食是業不隨智慧
又如摩頭波斯咤比丘阿羅漢跳上梁棚
或壁上樹上又如畢陵伽婆蹉罵恒神言
小婢如是等身口業先無智慧亦不隨智
慧行佛無是事問曰若爾者佛或時身
口業亦似不隨智慧行何以故入外
道衆中説法都無信受者又復一時在大
衆中説法現胸臆示尼揵子又復爲人
疑不見二相故在大衆中現舌相陰藏
相又復罵諸弟子汝狂愚人罵提婆達汝
是狂人死人嗽唾人佛結戒八種鉢不應畜
聽比丘用二種鉢若瓦若鐵而自用石
鉢有時外道難問佛默然不答又佛處處
説有我處處説無我處處説諸法有處處
説諸法無如是等身口業似不隨智慧
行身口業不離意業意業亦應有不隨
智慧行云何言常隨智慧行答曰是事不
然於是諸事皆先有智慧然後諸業隨智
慧行何以故佛入外道衆中雖知今世
不信不受以種後世大因縁故又復爲止
外道謗言佛自高憍以是故自往入其衆
中又外道言佛自言有大悲普濟一切而
但自爲四衆説法我等亦是出家求道而
不爲説又如此經佛往外道衆中説法
不言不信受佛遙見外道大會高聲論議
欲至餘處迴往趣之論議師輩遙見佛來
自語其衆汝等皆默佛是樂寂靜人見
汝等靜默或能來此衆即默然佛入其
衆説婆羅門三諦外道衆皆默然佛作是
念狂人輩皆爲惡魔所覆是法微妙乃至
無有一人試作弟子者作是念已從坐而
去是人魔蔽得離便自念我等得聞妙法
云何不以自利即皆往詣佛所爲佛弟子
得道離苦復次外道弟子難其師故不敢
到佛所是故佛自入其衆中衆得聞法信
受堅固不復難師得爲弟子或得道迹
如是等有種種智慧因縁是故往入外道
衆復次薩遮祇尼揵子銅鍱絡腹自誓言
無有人得我難而不流汗破壞者大象
乃至樹木瓦石聞我難聲亦皆流汗作是
誓已來至佛所與佛論議佛質問之皆不
能得答汗流淹地擧體如漬佛告尼揵
汝先誓言無有聞我難者而不流汗汝
今汗流淹地汝試觀佛見有汗相不佛時
脱鬱多羅僧示之言汗在何處復次有人
言或有頭汗身不汗者佛頭雖不汗身必
有汗以是故佛脱鬱多羅僧示其身因是
外道大得信向皆入佛法中是智慧因縁身
業隨行佛現舌相陰藏相者有人疑佛身
二相而是人應得道疑故不得以是故現
二相出舌覆面舌雖大還入口中而亦無
妨見者疑斷有人見出舌相若生輕慢心
出舌如小兒相見還入口説法無妨便起
恭敬歎未曾有有人疑佛陰藏不現爾時
世尊化作寶象寶馬指示之言陰藏相不
現正如是有人言佛出陰藏相但示一人
斷其疑故論議師輩言佛大慈悲心若有
人見佛陰藏相能集善根發阿耨多羅三
藐三菩提心及能大歡喜信敬心生者皆令
得見斷其疑心除是皆不得見佛以大
悲爲度衆生故從三種覆出暫現如電
光是衆生見已信佛有大悲心實於戒
法不取不著如是等因縁故現二相非戲
非無羞佛苦切語諸比丘汝狂愚人者苦
切語有二種一者垢心瞋罵二者憐愍衆
生欲教化故離欲人無有垢心瞋罵何況
佛佛憐愍教化故有苦切語有衆生軟語善
教不入道檢要須苦切麁教乃得入法
如良馬見鞭影便去鈍驢得痛手乃行亦
如有瘡得軟藥唾呪便差有瘡刀破出
其惡肉塗以惡藥乃愈者復次苦切語有
五種一者但綺語二者惡口亦綺語三者惡
口亦綺語妄語四者惡口亦綺語妄語兩舌
五者無煩惱心苦切語爲教弟子分別善不
善法故拔衆生於苦難地故具四種惡語
者其罪重三二一轉轉輕微佛弟子白衣
得初道若二道使令奴婢故有惡口非不
善道攝律儀有二種若綺語若惡口綺語阿
那含阿羅漢無煩惱起惡口但以淨心須
惡言教化故惡口綺語阿那含阿羅漢尚
無煩惱所起惡口何況佛復次佛若有苦切
語不應疑不應難謂佛惡心起苦切語
所以者何佛惡心久已滅但以深心念衆
生如慈父教子雖有苦言爲成就子故
非是惡心佛爲菩薩時三毒未盡作仙人
名羼提被惡王截其耳鼻手足而不生惡
心不出惡言爾時未得道尚無惡心何
況得阿耨多羅三藐三菩提三毒已盡於一
切衆生大慈悲具足云何疑佛有惡心苦切
語復次佛若言狂愚人是軟語實語所以者
何三毒發故名爲狂愚亦以善事利益而
不肯受不解佛心不受佛語是爲狂愚
復次佛内常行無我智慧外常觀諸法空
如是者云何有惡口是衆生不解佛心故
求佛語短若衆生解佛以深心憐愍者假
令教入大火即時歡樂而入如人熱悶時
入清涼池何況但語而不受衆生爲惡魔
覆故不知佛以深心念之是故不受佛
語以是故佛言汝是狂愚人復次有人得
苦切語便歡喜言親愛我故如是言以是
故佛言狂愚人佛語提婆達汝狂人死人嗽
唾人狂人者以提婆達罪重當入阿鼻地
獄故三種苦切語死人者似人而不能
集諸善法故亦以提婆達剃頭法服似如
聖人内無慧命故名死人如死人種種莊
嚴轉轉爛壞終不可令活提婆達亦如是
佛日日種種教化惡心轉劇惡不善法日日
轉増乃至作三逆罪以是故名爲死人嗽
唾人者提婆達貪利養故化作天身小兒
在阿闍貰王抱中王嗚其口與唾令嗽
以是故名嗽唾人問曰提婆達得禪定已
離欲云何復嗽他唾答曰是人惡心亦深
其根亦利離欲故能變化嗽唾時便失利
根故求時便得以是故名嗽唾人狂義如
先説復次以提婆達白佛佛已老矣常樂閑
靜可入林中以禪自娯僧可付我佛言
舍利弗目揵連等有大智慧善軟清淨人
尚不令僧屬何況汝狂人死人嗽唾人如
是等因縁故佛於諸法雖無所著而爲教
化故現苦切語佛不聽比丘用八種鉢
者金銀等寶鉢以寶物人貪故難得故貪
著故不聽畜此寶物乃至不得手擧名
寶亦不得畜若作淨施得用價不貴故
木鉢受垢膩不淨故不聽畜三種鉢無如
是事問曰瓦鐵鉢皆亦受垢膩與木鉢無
異何以聽畜答曰瓦鐵鉢不熏亦不聽
以熏不受垢膩故石有麁細細者亦不
受垢膩故世尊自畜所以不聽比丘畜
者以其重故佛乳哺力勝一萬白香象
是故不以爲重慈愍諸比丘故不聽問曰
侍者羅陀彌喜迦須那利羅多那伽娑婆
羅阿難等常侍從世尊執持應器何以不
憐愍答曰侍者雖執持佛鉢以佛威徳力
故又恭敬尊重佛故不覺爲重又阿難身
力亦大故復次以細石鉢難得故麁者受
垢膩故不聽用佛鉢四天王四山頭自然生
故餘人無此自然鉢若求作甚難多所妨
廢是故不聽又欲令佛與弟子異故佛
用石鉢又如國王人所尊重食器亦異有
人見佛鉢異倍加尊重供養信心清淨問
曰若鉢應異衣何以同答曰佛衣亦異佛
初成道時知迦葉衣應佛所著迦葉衣價直
十萬兩金次後耆域上佛深摩根羯簸衣
價亦直十萬兩金佛勅阿難持此衣去割
截作僧伽梨作已佛受著是爲異問曰佛
因是告諸比丘從今日若有比丘一心求
涅槃背捨世間者若欲著聽著價直十
萬兩金衣亦聽食百味食衣異而後聽鉢獨
不聽答曰我先已説石鉢因縁今當更説
佛鉢不從人受佛初得道欲食時須器四
天王知佛心念持四鉢上佛三世諸佛法
皆應四天王上鉢爾時未有衆僧云何言
聽後若聽無人與石鉢又閻浮提不好石
鉢故無人與復次佛説比丘常應覆功徳
若受石鉢人謂從天龍邊得若令人作其
工既難又恐人言此比丘欲與佛齊功所
以聽衣者若有人言佛在僧中受檀越好
衣獨著而不聽比丘是故佛聽著比丘
亦自無著者以施者難有著者難得故若
不清淨比丘人所不與清淨比丘少欲知足
故不著佛斷人疑故聽著衣鉢中無望是
故不聽問曰如經中説佛金剛身不恃
仰食何以畜鉢答曰佛法有二道一者聲
聞道二者佛道聲聞法中佛隨人法有所
食噉摩訶衍法中方便爲人故現有所噉
其實不食問曰云何是方便答曰佛欲度
人示行人法若不爾者人以佛非人我等
云何能行其法復次有人因布施得度爲
是人故佛受其食便作是念我食得助益
佛身心大歡喜以歡喜故信受佛語如大
國主臣下請食王雖不須爲攝彼人故
多少爲食令其歡喜如是等因縁佛現受
食問曰若佛不食所受者在何處答曰
佛事不可思議不應致問復次有人得佛
食而度者有聞聲見色觸身聞香而得度
須食得度者佛以食與之如密迹金剛經
説佛以食著口中有天求佛道者持至
十方施之問曰若爾者今僧中説佛食
無有衆生能食者此義云何答曰佛不與
者無有能食今佛施之是故得食何以知
之佛食馬麥時以食與阿難又沙門二
十億耳以好羹上佛佛以殘羹與頻婆
娑羅王以是故知佛受已與則得食不與
則不能消復次爲佛設食佛未食者人
不能消已食殘者佛與能消以是故雖實
不食爲度人故現受食畜鉢佛不答十
四難者佛有四種答一者定答二者分別
義答三者反問答四者置答此十四難法應
置答又復若有所利益事則答外道所問
不爲涅槃増長疑惑故以置答知必有
所益者分別爲答必無所益置而不答
以是因縁故知佛是一切智人復次若佛
説三種法有爲法無爲法不可説法則爲已
説一切法竟復次是諸外道依止常見依
止滅見故問以常滅實相無故佛不答如
外道所見常相無常相無是事何以故外
道取相著是常滅故佛雖説常無常相但
爲治用故復次若人説無者爲有有者爲
無如是人則是過罪佛不答則無咎如日
照天下不能令高者下下者高但以顯現
而已佛亦如是於諸法無所作諸法有者
説有無者説無如説生因縁老死乃至無
明因縁諸行有佛無佛是因縁法相續常在
世間諸佛出世爲衆生顯示此法復次若
答常滅則爲有咎如問石女黄門兒修短
黒白何類此問則不應答十四難亦如是
但以常滅爲本故問無常滅故佛不答
如是等種種因縁故佛不答十四難無咎
佛處處説有我處處説無我者若人解佛
法義知假名者説言有我若人不解佛法
義不知假名者説無我復次佛爲衆生欲
墮斷滅見者説言有我受後世罪福若人
欲墮常見者爲説言無無作我者受者離
是五衆假名更無一法自在者問曰若爾者
何等爲實答曰無我是實如法印中説一
切作法無常一切法無我寂滅是安隱涅槃
法印名爲諸法實相若人善根未熟智慧不
利佛不爲説是深無我法若爲説衆生即
墮斷滅見中問曰若爾者如迦葉問中佛
説我是一邊無我是一邊離此二邊名爲
中道今云何言無我是實有我爲方便説
答曰説無我有二種一者取無我相著無
我二者破我不取無我亦不著無我自然
捨離如先説無我則是邊後説無我是中
道復次佛説有我無我有二因縁一者用
世俗説故有我二者用第一實相説故無
我如是等説有我無我無咎佛處處説諸
法有處處説諸法無者問曰不應別説
有無有即是有我無即是無我何以更説
答曰不然佛法有二種空一者衆生空二
者法空説無我示衆生空説無有法示
法空説有我示知假名相不著我者説
有我於五衆中著我相者爲破是著我
故説但有五衆無常苦空無我寂滅涅槃是
名有復次有二種斷見一者無後世受罪
福苦樂者爲説有我從今世至後世受
罪福果報一者一切法皆空無著是邪見
爲是衆生故説有一切法所謂有爲無爲
法復次不大利根衆生爲説無我利根深
智衆生説諸法本末空何以故若無我則
捨諸法如説
　　　　若了知無我　有如是人者　　　　
　　　　聞有法不喜　無法亦不憂
説我者一切法所依止處若説無我者一
切法無所依止復次佛法二種説若了了説
則言一切諸法空若方便説則言無我是二
種説法皆入般若波羅蜜相中以是故佛經
中説趣涅槃道皆同一向無有異道復次
有我有法多爲在家者説有父母罪福大
小業報所以者何在家人多不求涅槃故
著於後世果報爲出家人多説無我無法
所以者何出家人多向涅槃故求涅槃者
不受一切法故自然滅是涅槃復次有人
信等諸根未成就故先求有所得然後能
捨爲是人故佛説諸善法捨諸惡法有人
信等諸根成就故於諸法不求有所得但
求遠離生死道爲是人故佛説諸法空無
所有此二皆實如無名指亦長亦短觀中
指則短觀小指則長長短皆實有説無説亦
如是説有或時是世俗或時是第一義説
無或時是世俗或時是第一義佛説是有我
無我皆是實問曰若是二事皆實佛何以
故多讃嘆空而毀訾有答曰空無所有
是十方諸佛一切賢聖法藏如般若波羅蜜
囑累品中説般若波羅蜜是三世十方諸佛
法藏般若波羅蜜即是無所有空佛或時
説有法爲教化衆生故久後皆當入無
所有法藏中問曰若爾者云何般若波羅蜜
言若觀五衆空無所有非是道答曰是般
若波羅蜜中説有無皆無如長爪梵志經
中説三種邪見一者一切有二者一切無三
者半有半無佛告長爪梵志是一切有見
爲欲染爲瞋恚愚癡所縛一切無見爲不
染不瞋不癡故所不縛半有半無有者同
上有縛無者同上無縛於三種見中聖弟
子作是念若我受一切有見則與二人共
諍所謂一切無者半有半無者若我受一切
無見亦與二人共諍所謂一切有者半有半
無者諍若我受半有半無者亦與二人共
諍所謂一切無者一切有者鬪諍故相謗相
謗故致惱見是諍謗惱故捨是無見餘見
亦不受不受故即入道若不著一切諸法
空心不起諍但除結使是名爲實智若
取諸法空相起諍不滅諸結使依止是
智慧是爲非實智如佛所説爲度衆生
故有所説無不是實但衆生於中有著不
著故有實不實如是種種因縁故佛身口
意業無有過失是故説佛身口意先知然後
隨智慧行問曰初説身無失口無失念無
失今復説身口意業隨智慧行義有何差
別答曰先三種無失不説因縁今説因縁
隨智慧行故不失若先不籌量而起身口
意業則有失佛先以智慧起身口意業故
無失復次佛成就三種淨業三種寂靜業
三不護業有人疑言佛何因縁成就如是
業以是故佛言我一切身口意業先以智
慧然後隨智慧行佛以智慧知過去未來
現在世通達無礙者此三種智慧於三世
通達無礙故三業隨智慧行問曰過去諸
法已滅已盡無所復有未來世諸法今不
來不生未和合現在乃至一念中無住時
云何能知三世通達無礙答曰佛説過去
未來現在通達無礙此言豈虚復次若無過
去未來但有現在一念頃佛亦不得成就
無量功徳如十種智是十力是時亦不得
一心有十智若爾者佛亦不得具足十力
以是因縁故知有過去未來問曰若過去
未來現在皆有者何等是無佛説四諦苦諦
觀無常等相無常名生滅敗壞不可得若
過去法今實有不名爲無常敗壞不可得復
次若過去未來現在皆有者便墮常何以故
是法在未來世中定有轉來現在從現在
轉入過去如人從一房入一房不名失
人答曰若不失有何咎問曰若無無常無
罪無福無生無死無縛無解罪名殺等十不
善道若無無常無殺等罪如分別邪見中
説刀在身七分中過無所惱害福名不殺
等十善道無常名分別生死若無無常亦
無生死亦無縛亦無解如是等無量過
咎答曰諸法三世各各有相過去法有過
去相未來法有未來相現在法有現在相若
過去未來有現在相者應有是難而今過
去未來現在各自有相復次若實無過去未
來亦無出家律儀所以者何若現在惡心中
住過去復無戒是爲非比丘又賢聖人心
在世俗中是時應當是凡夫無過去未來
現在道故如是亦無五逆等諸罪所以者
何是五逆罪業已過去及死時入地獄是
五逆罪未來無業故無報現在身不爲逆
罪若無過去則無逆罪若無逆罪何有餘
罪福亦如是若無罪福是爲邪見與禽
獸無異復次我不説過去未來如現在相
有我説過去雖滅可生憶想能生心心數
法如昨日火滅今日可生憶想念不可
以憶想念故火便有若見積薪知當然火
亦生心想念明日火如過去火不可以今
心念火火便有未來世事亦如是現在心
雖一念時不住相續生故能知諸法内以
現在意爲因外以諸法爲縁是因縁中生
意識用意識自在知過去未來現在法但不
自知現在心心數法餘者悉知問曰般若波
羅蜜如相品中三世一相所謂無相云何言
佛智慧知三世通達無礙答曰諸佛有二種
説法先分別諸法後説畢竟空若説三世
諸法通達無礙是分別説若説三世一相無
相是説畢竟空復次非一切智人於三
世中智慧有礙乃至觀世音文殊師利彌勒
舍利弗等諸賢聖於三世中智慧皆有礙
以是因縁故説佛智慧於三世中通達無
礙不爲空事故説復次有人於三世中生
邪見謂過去法及衆生有初無初若有初
則有新衆生諸法亦無因無縁而生若無初
亦無後若無初無後中亦無初名有中有
後無前後名有初有中無後中名有初
有後若衆生及諸法無初亦無中無後若
無三世則都無所有復次若無初云何有
一切智人破如是等邪見故説三世諸法
一相所謂無相不爲破三世佛智慧問曰
無相是爲有邊答曰若無相即是無邊不可
説不可難法云何言有邊若無相中取相
非是無相是無相名爲不可得空是中無相
亦不可得空亦不可得是故名不可得空
復次佛有二種道一者福徳道有人聞佛
十力四無所畏四無礙智十八不共法等生
恭敬信樂心二者智慧道有人聞説諸法
因縁和合生故無有自性便捨離諸法於
空中心不著如月能潤物日能熟物二事
因縁故萬物成就福徳道智慧道亦如是福
徳道能生諸功徳智慧道能於福徳道中
離諸邪見著以是故佛雖説諸法畢竟空
亦説三世通達無礙而無咎如是等略説
佛十八不共法義問曰若爾者迦栴延尼子
何以言十力四無所畏大悲三不共意止名
爲十八不共法若前説十八不共法是眞義
者迦栴延尼子何以故如是説答曰以是
故名迦旃延尼子若釋子則不作是説釋
子説者是眞不共法佛法無量是三十六法
於佛法中如大海一渧法亦不少何以重
數爲十八復次諸阿羅漢辟支佛菩薩亦能
知是處不是處分別三世業果報及諸禪定
乃至漏盡智等云何言不共法問曰聲聞
辟支佛菩薩不能盡知遍知但有通明無
有力獨佛能盡遍知故言不共如十力中
説答曰佛説十力義不言盡知遍知直
言知是處不是處言盡知遍知者是諸論
議師説問曰汝先自言摩訶衍經中説佛爲
菩薩故自説盡知遍知答曰摩訶衍經中
説何益於汝汝不信摩訶衍不應以爲
證汝自當説聲聞法爲證復次十力佛雖
盡知遍知而聲聞辟支佛有少分十八不共
法中始終都無分以是故名眞不共法問
曰十八不共法二乘亦應有分但佛身口
念常無失二乘身口念亦有無失如是等
皆應有分答曰不然所以者何常無失故
名爲不共不以不失爲不共聲聞辟支佛
於常無失中無分復次諸阿羅漢説有力
無有處説有不共法汝不信摩訶衍故
不受眞十八不共法而更重數十力等是
事不可如汝所信八十種好而三藏中無
何以不更説問曰我等分別十八不共法
不重數也何等十八一者知諸法實相故
名一切智二者佛諸功徳相難解故功徳無
量三者深心愛念衆生故名大悲四者得
無比智故智慧中自在五者善解心相故
定中自在六者得度衆生方便故變化自
在七者善知諸法因縁故記別無量八者
説諸法實相故記別不虚九者分別籌量
説故言無失十者得十力成就智慧無減
十一者一切有爲法中但觀法聚無我故常
施捨行十二者善知時不時安立於三
乘常觀衆生故十三者常一心故不失念
十四者無量阿僧祇劫深善心故無煩惱習
十五者得眞淨智故無有能如法出其失
十六者世世敬重所尊故無能見頂十七
者修大慈悲心故安庠下足足下柔軟衆
生遇者即時得樂十八者得神通波羅蜜
故轉衆生心令歡喜得度故如入城時現
神變力答曰如是十八不共法非三藏中
説亦諸餘經所不説以有人求索是法故
諸聲聞論議師輩處處撰集讃佛功徳如言
無失慧無減念不失皆於摩訶衍十八不共
法中取已作論議雖有無見頂足下柔軟
如是甚多不應在十八不共法中不共法
皆以智慧爲義佛身力如十萬白香象力
及神通力等皆不説以是故當知十八不
共法中但説智慧功徳等不説自然果報
法復次是十八不共法阿毘曇分別五衆攝
身口無失身口隨智慧行是色衆攝無異想
是想衆攝無不定心是識衆攝餘者行衆攝
皆在四禪中佛四禪中得道得涅槃故有
人言四色不共法色界欲界中攝餘九地中
攝皆是善皆是無漏法四色法二縁生因縁
増上縁餘殘四縁生四無縁十四有縁四隨
心行不與心相應十三與心相應亦隨心行
一不與心相應亦不隨心行如是等種種
阿毘曇分別説初如是分別入般若波羅蜜
諸法實相中盡皆一相所謂無相入佛心
皆一寂滅相
大智度論卷第二十六

大智度論釋初品大慈大悲義
第四十二卷二
十七
　　聖者龍樹造
　　後秦龜茲國三藏鳩摩羅什譯
經大慈大悲當習行般若波羅密　論大
慈大悲者四無量心中已分別今當更略説
大慈與一切衆生樂大悲拔一切衆生苦大
慈以喜樂因縁與衆生大悲以離苦因縁
與衆生譬如有人諸子繋在牢獄當受
大罪其父慈惻以若干方便令得免苦
是大悲得離苦已以五所欲給與諸子是
大慈如是等種種差別問曰大慈大悲如
是何等是小慈小悲因此小而名爲大
答曰四無量心中慈悲名爲小此中十八不
共法次第説大慈悲名爲大復次諸佛心中
慈悲名爲大餘人心中名爲小問曰若爾
者何以言菩薩行大慈大悲答曰菩薩大
慈者於佛爲小於二乘爲大此是假名爲
大佛大慈大悲眞實最大復次小慈但心念
與衆生樂實無樂事小悲名觀衆生種種
身苦心苦憐愍而已不能令脱大慈者念
令衆生得樂亦與樂事大悲憐愍衆生苦
亦能令脱苦復次凡夫人聲聞辟支佛菩薩
慈悲名爲小諸佛慈悲乃名爲大復次大
慈從大人心中生十力四無所畏四無礙
智十八不共法大法中出能破三惡道大
苦能與三種大樂天樂人樂涅槃樂復次是
大慈遍滿十方三世衆生乃至昆虫慈徹
骨髓心不捨離若三千大千世界衆生墮
三惡道若人一一皆代受其苦得脱苦
已以五所欲樂禪定樂世間最上樂自恣
與之皆令滿足比佛慈悲千萬分中不及
一分何以故世間樂欺誑不實不離生死
故問曰法在佛心中一切皆大何以故但
説慈悲爲大答曰佛所有功徳法應皆大
故問曰若爾者何以但説慈悲爲大答
曰慈悲是佛道之根本所以者何菩薩見衆
生老病死苦身苦心苦今世後世苦等諸苦
所惱生大慈悲救如是苦然後發心求阿
耨多羅三藐三菩提亦以大慈悲力故於
無量阿僧祇世生死中心不厭沒以大慈悲
力故久應得涅槃而不取證以是故一
切諸佛法中慈悲爲大若無大慈大悲便早
入涅槃復次得佛道時成就無量甚深禪
定解脱諸三昧生清淨樂棄捨不受入聚
落城邑中種種譬喩因縁説法變化其身無
量音聲將迎一切忍諸衆生罵詈誹謗乃至
自作伎樂皆是大慈大悲力復次大慈大
悲大名非佛所作衆生名之譬如師子大
力不自言力大皆是衆獸名之衆生聞佛
種種妙法知佛爲祐利衆生故於無量
阿僧祇劫難行能行衆生聞見是事而名
此法爲大慈大悲譬如一人有二親友以
罪事因縁故繋之囹圄一人供給所須一
人代死衆人言能代死者是爲大慈悲佛
亦如是世世爲一切衆生頭目髓腦盡以
布施衆生聞見是事即共名之爲大慈大
悲如尸毘王爲救鴿故盡以身肉代
之猶不與鴿等復以手攀稱欲以
身代之是時地爲六種震動海水波蕩
諸天香華供養於王衆生稱言爲一小鳥
所感乃爾眞是大慈大悲佛因衆生所名
故言大慈大悲如是等無量本生是中
悉應廣説問曰禪定等諸餘功徳人不知
故不名爲大智慧説法等能令人得道何
以不稱言大答曰佛智慧所能無有遍知
者大慈大悲故世世不惜身命捨禪定樂
救護衆生人皆知之於佛智慧可比類知
不能了了知慈悲心眼見耳聞處處變化
大師子吼是故可知復次佛智慧細妙諸菩
薩舍利弗等尚不能知何況餘人慈悲相
可眼見耳聞故人能信受智慧深妙不可
測知復次是大慈大悲一切衆生所愛樂
譬如美藥人所樂服智慧如服苦藥人多
不樂人多樂故稱慈悲爲大復次智慧者
得道人乃能信受大慈悲相一切雜類皆能
生信如見像若聞説皆能信受多所饒
益故名爲大慈大悲復次大智慧名捨相
遠離相大慈大悲爲憐愍利益相是憐愍
利益法一切衆生所愛樂以是故名爲大
是大慈大悲如持心經中説大慈大悲有三
十二種於衆生中行是大慈大悲攝相縁
如四無量心説復次佛大慈大悲等功徳
不應一切如迦旃延法中分別求其相上
諸論議師雖用迦旃延法分別顯示不應
盡信受所以者何迦旃延説大慈大悲一
切智慧是有漏法繋法世間法是事不爾
何以故大慈大悲名爲一切佛法之根本
云何言是有漏法繋法世間法問曰大慈悲
雖是佛法根本故是有漏如淤泥中生蓮
華不得言泥亦應妙大慈大悲亦如是
雖是佛法根本不應是無漏答曰菩薩未
得佛時大慈悲若言有漏其失猶可今佛
得無礙解脱智故一切諸法皆清淨一切煩
惱及習盡聲聞辟支佛不得無礙解脱智
故煩惱習不盡處處中疑不斷故心應有
漏諸佛無是事何以故説佛大慈悲應是
有漏問曰我不敢不敬佛以慈悲心爲衆
生故生應是有漏答曰諸佛力勢不可思
議諸聲聞辟支佛不能離衆生想而生慈
悲諸佛能離衆生想而生慈悲所以者何
如諸阿羅漢辟支佛十方衆生相不可得而
取衆生相生慈悲今諸佛十方求衆生不
可得亦不取衆生相而能生慈悲如無盡
意經中説有三種慈悲衆生縁法縁無縁復
次一切衆生中唯佛盡行不誑法若佛於衆
生中取相而行慈悲心不名行不誑法
何以故衆生畢竟不可得故聲聞辟支佛不
名爲盡行不誑法故聲聞辟支佛於衆生
於法若取相若不取相不應難不悉行
不誑法故一切智能斷一切諸漏能從一切
有漏法中出能作無漏因縁是法云何自是
有漏問曰無漏智各各有所縁無有能悉
縁一切法者唯有世俗智能縁一切法
以是故説一切智是有漏相答曰汝法中
有是説非佛法中所説如人自持斗入
市不與官斗相應無人用者汝亦如是
自用汝法不與佛法相應無人用者無漏
智慧何以故不能縁一切法有漏智是假
名虚誑勢力少故不應眞實縁一切法汝
法中自説能縁一切法復次是聲聞法中十
智摩訶衍法中有十一智名爲如實相
智是十智入是如實智中都爲一智所謂
無漏智如十方水入大海水中都爲一味
是大慈大悲佛三昧王三昧師子遊戲三昧
所攝如是略説大慈大悲義
經菩薩摩訶薩欲得道慧當習行般若
波羅蜜菩薩摩訶薩欲以道慧具足道種
慧當習行般若波羅蜜　論道名一道一
向趣涅槃於善法中一心不放逸道隨身
念道復有二道惡道善道世間道出世間
道定道慧道有漏道無漏道見道修道學道
無學道信行道法行道向道果道無礙道解
脱道信解道見得道慧解脱道倶解脱道
如是無量二道門復有三道地獄道畜生
道餓鬼道三種地獄熱地獄寒地獄黒闇地
獄三種畜生道地行水行空行三種鬼道
餓鬼食不淨鬼神鬼三種善道人道天道涅
槃道人有三種作罪者作福者求涅槃者
復有三種人受欲行惡者受欲不行惡
者不受欲不行惡者天有三種欲天色
天無色天涅槃道有三種聲聞道辟支佛道
佛道聲聞道有三種學道無學道非學非無
學道辟支佛道亦如是佛道有三種波羅
蜜道方便道淨世界道佛復有三道初發
意道行諸善道成就衆生道復有三道戒
道定道慧道如是等無量三道門復有四種
道凡夫道聲聞道辟支佛道佛道復有四種
道聲聞道辟支佛道菩薩道佛道聲聞道有
四種苦道集道滅道道道復有四沙門果道
復有四種道觀身實相道觀受心法實相
道復有四種道爲斷未生惡不善令不生
道爲斷已生惡令疾滅道爲未生善法
令生道爲已生善法令増長道復有四種
道欲増上道精進増上道心増上道慧増上
道復有四聖種道不擇衣食臥具醫藥樂
斷苦修定復有四行道苦難道苦易道樂難
道樂易道復有四修道一爲今世樂修道
二生死智修道三爲漏盡故修道四分別慧
修道復有四天道所謂四禪復有四種道
天道梵道聖道佛道如是等無量四道門復
有五種道地獄道畜生餓鬼人天道復有五
無學衆道無學戒衆道乃至無學解脱知見衆
道復有五種淨居天道復有五治道復
有五如法語道復有五非法語道復有五
道凡夫道聲聞道辟支佛道菩薩道佛道復
有五道分別色法道分別心法道分別心數
道分別心不相應行道分別無爲法道復有
五種道苦諦所斷道集諦所斷道滅諦所斷
道道諦所斷道思惟所斷道如是等無量五
法道門復有六種道地獄道畜生餓鬼人
天阿修羅道復有捨六塵道復有六和合
舊云
六種道六神通道六種阿羅漢道六地修道
六定道六波羅蜜道一一波羅蜜各各有六
道如是等無量六道門復有七道七覺意
道七地無漏道七想定道七淨道七善人道七
財福道七法福道七助定道如是等無量七
道門復有八道八正道八解脱道八背捨
道如是等無量八道門復有九道九次第
道九地無漏道九見斷道九阿羅漢道九菩薩
道所謂六波羅蜜方便成就衆生淨佛世
界如是等無量九道門復有十道所謂十
無學道十想道十智道十一切處道十不善道
十善道乃至一百六十二道如是等無量道
門如是諸道盡知遍知是爲道種慧問
曰般若波羅蜜是菩薩第一道一相所謂無
相何以説是種種道答曰是道皆入一道
中所謂諸法實相初學有種種別後皆同
一無有差別譬如劫盡燒時一切所有皆
同虚空復次爲引導衆生故菩薩分別説
是種種道所謂世間道出世間道等問曰云
何菩薩住一相無相中而分別是世間道
是出世間道答曰世間名但從顛倒憶想
虚誑二法生如幻如夢如轉火輪凡夫人
強以爲世間是世間皆從虚妄中來今亦
虚妄本亦虚妄其實無生無作但從内外
六情六塵和合因縁生隨凡夫所著故爲
説世間是世間種種邪見羅網如亂系相
著常往來生死中如是知世間何等是出
世間道如實知世間即是出世間道所以
者何智者求世間出世間二事不可得若
不可得當知假名爲世間出世間但爲破
世間故説出世間世間相即是出世間更
無所復有所以者何世間相不可得是出
世間是世間相常空世間法定相不可得故
如是行者不得世間亦不著出世間若不
得世間亦不著出世間愛慢破故不共
世間諍何以故行者久知世間空無所有虚
誑故不作憶想分別世間名五衆五衆
相假令十方諸佛求之亦不可得無來處
無住處亦無去處若不得五衆來住去相
即是出世間行者爾時觀是世間出世間實
不可見不見世間與出世間合亦不見出
世間與世間合離世間亦不見出世間
離出世間亦不見世間如是則不生二
識所謂世間出世間若捨世間不受出世
間是名出世間若菩薩能如是知則能爲
衆生分別世間出世間道有漏無漏一切諸
道亦如是入一相是名道種慧
經欲以道種慧具足一切智當習行般若波
羅蜜欲以一切智具足一切種智當習行般
若波羅蜜論問曰一切智一切種智有
何差別答曰有人言無差別或時言一切
智或時言一切種智有人言總相是一切智
別相是一切種智因是一切智果是一切種
智略説一切智廣説一切種智一切智者總
破一切法中無明闇一切種智者觀種種
法門破諸無明一切智譬如説四諦一
切種智譬如説四諦義一切智者如説苦
諦一切種智者如説八苦相一切智者
如説生苦一切種智者如説種種衆生處
處受生復次一切法名眼色乃至意法是
諸阿羅漢辟支佛亦能總相知無常苦空無
我等知是十二入故名爲一切智聲聞
辟支佛尚不能盡別相知一衆生生處好醜
事業多少未來現在世亦如是何況一切
衆生如一閻浮提中金名字尚不能知
何況三千大千世界於一物中種種名字
若天語若龍語如是等種種語言名金尚
不能知何況能知金因縁生處好惡貴賤
因而得福因而得罪因而得道如是現事
尚不能知何況心心數法所謂禪定智慧
等諸法佛盡知諸法總相別相故名爲
一切種智復次後品中佛自説一切智是
聲聞辟支佛事道智是諸菩薩事一切種
智是佛事聲聞辟支佛但有總一切智
無有一切種智復次聲聞辟支佛雖於
別相有分而不能盡知故總相受名
佛一切智一切種智皆是眞實聲聞辟支佛
但有名字一切智譬如晝燈但有燈名無
有燈用如聲聞辟支佛若有人問難或時
不能悉答不能斷疑如佛三問舍利弗
而不能答若有一切智云何不能答以
是故但有一切智名勝於凡夫無有實也
是故佛是實一切智一切種智有如是無
量名字或時名佛爲一切智人或時名爲
一切種智人如是等略説一切智一切種智
種種差別問曰如經中説行六波羅蜜三
十七品十力四無所畏等諸法得一切智何
以故此中説但用道種智得一切智答曰
汝所説六波羅蜜等即是道知是道行是
道得一切智何所疑復次初發心乃至
坐道場於其中間一切善法盡名爲道此
道中分別思惟而行是名道智如此經後
説道智是菩薩事問曰佛道事已備故不
名道智阿羅漢辟支佛諸功徳未備何以
不名道智答曰阿羅漢辟支佛道自於所
行亦辦是故不名道智道是行相故復次
此經中説聲聞辟支佛聲聞中不攝三道
故此中不説佛道大故名爲道智聲聞辟
支佛道小故不名道智復次菩薩摩訶薩
自行道亦示衆生各各所行道以是故説
名菩薩行道智得一切智問曰何等是一
切智所知一切法答曰如佛告諸比丘爲
汝説一切法何等是一切法所謂眼色耳聲
鼻香舌味身觸意法是十二入名一切法復
有一切法所謂名色如佛説利衆經中偈
　　　　若欲求眞觀　但有名與色　　　　
　　　　若欲審實知　亦當知名色　　　　
　　　　雖癡心多想　分別於諸法　　　　
　　　　更無有異事　出於名色者
復次一切法所謂色無色法可見不可見有
對無對有漏無漏有爲無爲心非心心相應
非心相應共心生不共心生隨心行不隨心
行從心因不從心因如是等無量二法門攝
一切法如阿毘曇攝法品中説復次一切法
所謂善法不善法無記法見諦所斷思惟所
斷不斷法有報法無報法非有報非無報法
如是等無量三法門攝一切法復次一切法
所謂過去法未來法現在法非過去未來現
在法欲界繋法色界繋法無色界繋法不繋
法從善因法從不善因法從無記因法從非
善非不善非無記因法有縁縁法無縁縁法
有縁縁亦無縁縁法非有縁縁非無縁縁法
如是等無量四法門攝一切法復次一切法
所謂色法心法心數法心不相應諸行法無
爲法四諦及無記無爲如是等無量五法門
攝一切法復次一切法所謂五衆及無爲
苦諦所斷法集諦滅諦道諦思惟所斷法不
斷法如是等無量六法門攝一切法七八
九十等諸法門是阿毘曇分別義復次一切
法所謂有法無法空法實法所縁法能縁法
聚法散法等復次一切法所謂有法無法
亦有亦無法空法實法非空非實法所縁
法能縁法非所縁非能縁法復次一切法
所謂有法無法亦有亦無法非有非無法
空法不空法空不空法非空非不空法生法
滅法生滅法非生非滅法不生不滅法非
不生非不滅法不生不滅亦非不生非不滅
法非不生非不滅亦非不不生亦非不不滅
法復次一切法所謂有法無法有無法非有
非無法捨是四句法空不空生滅不生不滅
五句皆亦如是如是等種種無量阿僧祇法
門所攝諸法以是無礙智慧盡遍知上諸
法名爲一切智一切種智問曰一切衆生
皆求智慧云何獨佛一人得一切智答曰
佛於一切衆生中第一故獨得一切智如
佛所説無足二足四足多足有色無色有想
無想非有想非無想等一切衆生中佛最第
一譬如須彌山於衆山中自然最第一如
四大中火最有力能照能燒佛亦如是於
一切衆生中最第一故得一切智問曰佛
何以故於一切衆生中獨最第一答曰如
先答得一切智故今當更説佛自利益亦
利益他故於衆生中最第一如一切照中
日爲第一一切人中轉輪聖王最第一一切
蓮華中青蓮華爲第一一切陸生華須曼色
第一一切木香中牛頭栴檀爲第一一切
珠中如意珠爲第一一切諸戒中聖戒爲
第一一切解脱中不壞解脱爲最第一一
切清淨中解脱爲第一一切諸諦中空觀
爲第一一切諸法中涅槃爲第一如是等
無量各各第一佛亦如是於一切衆生中
最爲第一故獨得一切智復次佛從初發
意以大誓莊嚴一切衰沒衆生欲拯濟
故盡遍行諸善道無善不集無苦不行皆
集一切諸佛功徳如是等種種無量因縁故
佛於一切衆生中獨第一問曰三世十方諸
佛亦有是功徳何以故言佛獨第一答曰
除諸佛爲餘衆生故言佛獨第一諸佛
第一功徳復次薩婆若多者薩婆秦言一
切若秦言智多秦言相一切如先説名
色等諸法佛知是一切法一相異相漏相非
漏相作相非作相等一切法各各相各各力
各各因縁各各果報各各性各各得各各失
一切智慧力故一切世一切種盡遍解知
以是故説欲以道種智具足得一切智當
習行般若波羅蜜欲以一切智具足一切
種智當習行般若波羅蜜問曰如佛得佛
道時以道智得具足一切智一切種智今
何以言以一切智得具足一切種智答曰佛
得道時以道智雖具足得一切智得具
足一切種智而未用一切種智如大國王
得位時境土寶藏皆已得但未開用
經欲以一切種智斷煩惱習當習行般若波
羅蜜舍利弗菩薩摩訶薩應如是學般若
波羅蜜論問曰一心中得一切智一切種
智斷一切煩惱習今云何言以一切智具足
得一切種智以一切種智斷煩惱習答曰
實一切一時得此中爲令人信般若波羅
蜜故次第差品説欲令衆生得清淨心
是故如是説復次雖一心中得亦有初中
後次第如一心有三相生因縁住住因縁
滅又如心心數法不相應諸行及身業口業
以道智具足一切智以一切智具足一切
種智以一切種智斷煩惱習亦如是先
説一切種智即是一切智道智名金剛三昧
佛初心即是一切智一切種智是時煩惱習
斷一切智一切種智相先已説斷一切煩惱
習者煩惱名略説則三毒廣説則三界九十
八使是名煩惱煩惱習名煩惱殘氣若身
業口業不隨智慧似從煩惱起不知他心
者見其所起生不淨心是非實煩惱久習
煩惱故起如是業譬如久鎖脚人卒得解
脱行時雖無有鎖猶有習在如乳母衣久
故垢著雖以淳灰淨浣雖無有垢垢氣猶
在衣如聖人心垢如諸煩惱雖以智慧
水浣煩惱垢氣猶在如是諸餘賢聖雖
能斷煩惱不能斷習如難陀婬欲習故
雖得阿羅漢道於男女大衆中坐眼先視
女衆而與言語説法如舍利弗瞋習故聞
佛言舍利弗食不淨食即便吐食終不復
受請又舍利弗自説偈言
　　　　覆罪妄念人　無智而懈怠　　　　
　　　　終不欲令此　妄來近我住
如摩訶迦葉瞋習故佛滅度後集法時勅
令阿難六突吉羅懺悔而復自牽阿難手
出不共汝漏未盡不淨人集法如畢陵迦
婆蹉常罵恒神爲小婢如摩頭婆和吒
跳戲習故或時從衣枷踔上梁從梁
至枰從枰至閣如憍梵鉢提牛業習
故常吐食而齝如是等諸聖人雖漏盡
而有煩惱習如火焚薪已灰炭猶在火力薄
故不能令盡若劫盡時火燒三千大千世
界無復遺餘火力大故佛一切智火亦如
是燒諸煩惱無復殘習如一婆羅門以
五百種惡口衆中罵佛佛無異色亦無異
心此婆羅門心伏還以五百種語讃佛佛
無喜色亦無悦心於此毀譽心色無變
又復旃遮婆羅門女帶杅謗佛佛無慚
色事情既露佛無悦色轉法輪時讃美之聲
滿於十方心亦不高孫陀利死惡聲流布心
亦不下阿羅毘國土風寒又多蒺䔧佛於
中坐臥不以爲苦又在天上歡喜園中夏
安居時坐劍婆石柔軟清潔如天綩綖亦
不以爲樂受大天王跽奉天食不以爲
美毘蘭若國食馬麥不以爲惡諸大國
王供奉上饌不以爲得入薩羅聚落空鉢
而出不以爲失提婆達多於耆闍崛山推
石壓佛佛亦不憎是時羅睺羅敬心讃佛
佛亦不愛阿闍貰縱諸醉象欲令害佛
佛亦不畏降伏狂象王舍城人益加恭敬
持香華纓絡出供養佛佛亦不喜九十
六種外道一時和合議言我等亦皆是一切
智人從舍婆提來欲共佛論議爾時佛以
神足從臍放光光中皆有化佛國王波斯
匿亦命之令來於其坐上尚不能得動
何況能得與佛論議佛見一切外道賊來
心亦無退破是外道諸天世人倍益恭敬供
養心亦不進如是等種種因縁來欲毀佛
佛不可動譬如眞閻浮檀金火燒不異搥
打磨斫不敗不異佛亦如是經諸毀辱誹
謗論議不動不異以是故知佛諸煩惱習
都盡無餘問曰諸阿羅漢辟支佛同用無
漏智斷諸煩惱習何以有盡不盡答曰先
已説智慧力薄如世間火諸佛力大如劫盡
火今當更答聲聞辟支佛集諸功徳智慧
不久或一世二世三世佛智慧功徳於無
量阿僧祇劫廣修廣習善法久熏故於煩惱
習無復餘氣復次佛於一切諸功徳皆已
攝盡故乃至諸煩惱習氣永盡無餘何以故
諸善法功徳消諸煩惱故諸阿羅漢於此
功徳不盡得故但斷世間愛直入涅槃復
次佛斷結使智慧力甚利用十力爲大
刀以無礙智直過故斷諸結使盡無復
遺餘譬如人有重罪國王大瞋誅其七世
根本令無遺餘佛亦如是於煩惱重賊誅
拔根本令無遺餘以是故説欲以一切種
智斷一切煩惱習當習行般若波羅蜜問曰
但斷習亦除煩惱答曰有人言斷煩惱及
習倶盡如先説習盡無餘阿羅漢辟支佛
但斷煩惱不能斷習菩薩斷一切煩惱及
習令盡無餘有人言佛久已遠欲如佛
説我見定光佛已來已離欲以方便力故
現有生死妻子眷屬有人言從得無生法
忍來得諸法實相故一切煩惱及習盡有
人言佛從初發意來有煩惱至坐道場
於後夜時斷一切煩惱及習問曰如是種
種説何者爲實答曰皆是佛口所説故無
有不實聲聞法中佛以方便力故現受人
法有生老病寒熱飢渇等無人生而無煩
惱者是故佛亦應隨人法有煩惱於樹王
下外先破魔軍内滅結使賊破外内賊故
成阿耨多羅三藐三菩提人皆信受是人能
爲是事我等亦當學習是事若言久來無
煩惱若從然燈佛得無生法忍來斷煩
惱盡是亦方便説令諸菩薩歡喜故若菩
薩久已斷一切煩惱成佛時復何所爲問
曰佛有種種事斷結使是一事餘有淨佛
國土成就衆生等未具以具足衆事故名
爲佛答曰若爾者佛言斷結使是末後身
人若都無結使云何得生問曰從得無生
法忍已來常得法性生身變化不答曰化
法要有化主然後能化若得無生法忍斷
一切結使死時捨是肉身無有實身誰
爲變化以是故知得無生已來不應盡
結使復次聲聞人言菩薩不斷結使乃至
坐道場然後斷是爲大錯何以故汝法中
説菩薩已滿三阿僧祇劫後更有百劫中
常得宿命智自憶迦葉佛時作比丘名鬱
多羅修行佛法云何今六年苦行修邪道
法日食一麻一米後身菩薩一日尚不應
謬何況六年瞋亦如是從久遠世時作毒
蛇獵者生剥其皮猶尚不瞋云何最後身
而瞋五人以是故知聲聞人受佛義爲錯
佛以方便力欲破外道故現六年苦行
汝言瞋五人者是爲方便亦是瞋習非煩
惱也今當如實説菩薩得無生法忍煩
惱已盡習氣未除故因習氣受及法性生
身能自在化生有大慈悲爲衆生故亦爲
滿本願故還來世間具足成就餘殘佛
法故十地滿坐道場以無礙解脱力故得
一切智一切種智斷煩惱習摩訶衍人言
得無生法忍菩薩一切煩惱及習都盡亦是
錯若都盡與佛無異亦不應受法性生身
以是故菩薩得無生法忍捨生身得法性
生身若言至坐道場一切煩惱及習倶斷
是語亦非所以者何若菩薩具有三毒者
云何能集無量佛法譬如毒瓶雖著甘露
皆不中食菩薩集諸純淨功徳乃得作佛
若雜三毒云何能具足清淨佛法問曰觀
諸法實相及修悲心故能令三毒薄故
能集清淨功徳答曰薄三毒可得轉輪聖
王諸天王身欲得佛功徳身無有是事三
毒斷習未盡可得集諸功徳復次薄名如
離欲人斷下地結猶有上地煩惱又如須
陀洹見諦所斷結盡思惟所斷未盡是名
爲薄如佛説斷三結薄婬怒癡名爲斯
陀含汝若言薄應當是斷以是故得無生
法忍時斷煩惱得佛時斷煩惱習是則實
説
經復次舍利弗菩薩摩訶薩欲上菩薩位
當學般若波羅蜜論菩薩位者無生法忍
是得此法忍觀一切世間空心無所著住
諸法實相中不復染世間復次般舟般三
昧是菩薩位得是般舟般三昧悉見現在
十方諸佛從諸佛聞法斷諸疑網是時菩
薩心不動搖是名菩薩位復次菩薩位者
具足六波羅蜜生方便智於諸法實相亦
不住自知自證不隨他語若魔作佛形
來心亦不惑復次入菩薩法位力故得名
阿鞞跋致菩薩復次菩薩摩訶薩入是法
位中不復墮凡夫數名爲得道人一切
世間事欲壞其心不能令動閉三惡
趣門墮諸菩薩數中初生菩薩家智慧
清淨成熟復次住頂不墮是名菩薩法位
如學品中説上位菩薩不墮惡趣不生下
賤家不墮聲聞辟支佛地亦不從頂墮問
曰云何爲頂墮答曰如須菩提語舍利弗
若菩薩摩訶薩無方便心行六波羅蜜入
空無相無作中不能上菩薩位亦不墮
聲聞辟支佛地愛著諸功徳法於五衆無
常苦空無我取相心著言是道是非道是
應行是不應行如是等取相分別是菩薩頂
墮何等是住頂如上所説諸法愛斷於愛斷
法亦復不取如住頂義中説若菩薩摩訶
薩行般若波羅蜜時内空中不見外空外
空中不見内空外空中不見内外空内外
空中不見外空乃至無法有法空亦如是
復次上位菩薩得無等等心亦不自高知
心相眞空諸有無等戲論滅問曰何以故聲
聞法中名爲正位此菩薩法中位但名位答
曰若言正位亦無咎所以者何若言菩薩
法位是則爲正聲聞法中但言位不言聲
聞位以是故言正位復次學聲聞人無大
慈悲心智慧不利故未生厭心多求諸
法生種種邪見疑悔菩薩摩訶薩大慈愍
一切故多求度脱衆生老病死苦不求分
別種種戲論譬如長者有一子愛之甚重
其子得病但求良藥能差病者不求分別
諸藥名字取之時節合和分數以是故諸菩
薩從果觀十二因縁不從因觀見多者
從因觀愛多者從果觀諸聲聞人因即位
故有正位菩薩邪位薄故但名菩薩位問
曰聲聞法中從苦法忍乃至道比忍名爲
正位如經中説三惡道中不可得三事所
謂正位聖果漏盡破戒邪見五逆罪等亦如
是從得何法名爲菩薩位答曰發意修
行大悲方便具足行是四法得入菩薩位
如聲聞法中先具説四種善根煖法頂法忍
法世間第一法然後入苦法忍正位問曰修
行皆攝四法何以故差別爲四答曰初發
意雖有修行不久修故不名修行如在
家雖終日不住不名爲行復次發意時但
有意願行時造作以財與人受持禁戒如
是等行六波羅蜜是名修行修行已以般
若波羅蜜知諸法實相以大悲心愍念衆
生不知是諸法實相染著世間虚誑法受
種種身苦心苦是更受大悲名故不名修
行方便者具足般若波羅蜜故知諸法空
大悲心故憐愍衆生於是二法以方便力
不生染著雖知諸法空方便力故亦不捨
衆生雖不捨衆生亦知諸法實空若於是
二事等即得入菩薩位如聲聞人於定慧
二法等故是時即得入正位是法雖有行
更有餘名字不名修行從初發意乃至坐
道場於其中間所行皆名修行小小差別
有異名字爲易解故譬如有人初發阿耨
多羅三藐三菩提意欲度脱一切衆生老病
死等身心諸苦作大誓莊嚴功徳慧明二
事因縁故所願皆滿是二事有六分修行名
爲六波羅蜜布施持戒忍辱是功徳分精進
禪定智慧是慧明分修行六波羅蜜知是諸
法相甚深微妙難解難知作是念衆生著
三界諸法以何因縁令衆生得是諸法相
當以具足諸功徳清淨智慧成就佛身三
十二相八十隨形好光明具足神通無量以
十力四無所畏十八不共法四無礙智觀應
可度者説法開化譬如金翅鳥王普觀諸
龍命應盡者以翅摶海令水兩闢取而
食之佛亦如是以佛眼觀十方世界五道
衆生誰應得度初現神足次爲示其心趣
以此二事除三障礙而爲説法拔三界衆
生得佛力無量神通假令虚妄猶尚可信
何況實説是名方便復次菩薩以般若波羅
蜜知諸法相念其本願欲度衆生作是
思惟諸法實相中衆生不可得當云何度復
作是念諸法實相中衆生雖不可得而衆生
不知是諸法相故欲令知是實相復次
是實法相亦不礙衆生實法相者名爲無
所除壞亦無所作是名方便具足是四法
得入菩薩位
經欲過聲聞辟支佛地住阿鞞跋致地當學
般若波羅蜜論問曰菩薩入法位時即已
過聲聞辟支佛地住阿鞞跋致地何以故復
説答曰雖三事一時諸法各各相應當次
第讃如一心中一時得無漏五根而各各
分別説其相菩薩入法位時斷若干結使
得若干功徳過是地住是地唯佛能知亦
欲引導諸菩薩故佛種種讃説如此經始
佛在耆闍崛山與五千比丘倶皆是阿羅
漢諸漏已盡所作已辦等阿羅漢即是漏
盡漏盡者即是所作已辦等亦爲引導餘
人令心清淨故種種讃説無咎此亦如是
入法位即是過阿羅漢辟支佛地住阿鞞
跋致地復次因入法位故得過阿羅漢辟
支佛地住阿鞞跋致地問曰入法位中過
老病死及斷諸結使破三惡道等如先説
何以但説過聲聞辟支佛地亦住種種功
徳何以故但説住阿鞞跋致地答曰捨諸
惡事得諸功徳後當次第説及所住功徳
諸法當須次第不可一時頓説復次菩薩
初發意時所可怖畏無過聲聞辟支佛地
正使墮地獄無如是怖畏不永破大乘
道故阿羅漢辟支佛於此大乘以爲永滅
譬如空地有樹名舍摩梨觚枝廣大衆鳥
集宿一鴿後至住一枝上其枝及觚即時
壓折澤神問樹神大鳥鵰鷲皆能任持
何至小鳥便不自勝樹神答言此鳥從我
怨家尼倶盧樹上來食彼樹果來栖我上
必當放糞子墮地者惡樹復生爲害必大
以是故於此一鴿大懷憂畏寧捨一枝所
全者大菩薩摩訶薩亦如是於諸外道魔
衆及諸結使惡業無如是畏如阿羅漢辟
支佛何以故聲聞辟支佛於菩薩邊亦如
彼鴿壞敗大乘心永滅佛業以是故但説
過聲聞辟支佛地住阿鞞跋致地者從初發
意已來常喜樂住阿鞞跋致地聞諸菩薩
多退轉故發意時作願何時當得過聲聞
辟支佛地住阿鞞跋致地以是故説住阿
鞞跋致地問曰何等是阿鞞跋致地答曰
若菩薩能觀一切法不生不滅不不生不不
滅不共非不共如是觀諸法於三界得
脱不以空不以非空一心信忍十方諸佛
所用實相智慧無能壞無能動者是名無
生忍法無生忍法即是阿鞞跋致地復次入
菩薩位是阿鞞跋致地過聲聞辟支佛地
亦名阿鞞跋致地復次住阿鞞跋致地世
世常得果報神通不失不退若菩薩得此
二法雖得諸法實相而以大悲不捨一
切衆生復有二法一者清淨智慧二者方便
慧復有二法一者深心念涅槃二者所作
不離世間譬如大龍尾在大海頭在虚
空震電雷霆而降大雨復次阿鞞跋致菩薩
得是諸法實相智慧世世不失終不暫離
於諸佛深經終不疑亦不作礙何以故我
未得一切智慧故不知何方便何因縁故
如是説阿鞞跋致菩薩常以深心終不生
惡阿鞞跋致以深心集諸善淺心作諸不
善問曰若阿鞞跋致相得無生法忍云何
以淺心作諸不善答曰有二種阿鞞跋致
一者得無生忍法二者雖未得無生忍法
佛知其過去未來所作因縁必得作佛爲
利益傍人故爲其授記是菩薩生死肉
身結使未斷於諸凡夫中爲最第一是亦
名阿鞞跋致相若得無生忍法斷諸結使
此則清淨末後肉身盡得法性生身結使所
不礙不須教誡如大恒河中船不須將
御自至大海復次有初發意生大心斷諸
煩惱知諸法實相便得阿鞞跋致有但行
檀波羅蜜便具足六波羅蜜乃至般若波羅
蜜亦如是有行六波羅蜜未得阿鞞跋
致於衆生中生大悲心是時便得阿鞞跋
致有得悲心而作是念若諸法皆空則無
衆生誰可度者是時悲心便弱或時以衆
生可愍於諸法空觀弱若得方便力於此
二法等無偏黨大悲心不妨諸法實相得
諸法實相不妨大悲生如是方便是時便
得入菩薩法位住阿鞞跋致地如往生品
中説復次阿鞞跋致相如後阿鞞跋致二品
中説
大智度論卷第二十七

大智度論初品中欲住六神通
釋論第四十三卷二
十八
　　聖者龍樹造
　　後秦龜茲國鳩摩羅什譯
經菩薩摩訶薩欲住六神通當學般若波羅
蜜論問曰如讃菩薩品中言諸菩薩皆
得五神通今何以言欲住六神通答曰五
通是菩薩所得今欲住六神通是佛所得若
菩薩得六神通可如來難問曰往生品中
説菩薩住六神通至諸佛國云何言菩薩
皆得五通答曰第六漏盡神通有二種一者
漏習倶盡二者漏盡而習不盡習不盡故
言皆得五通漏盡故言住六神通問曰若
菩薩漏盡云何復生云何受生一切受生
皆由愛相續故有譬如米雖得良田時
澤終不能生諸聖人愛糠已脱故雖有有
漏業生因縁不應得生答曰先已説菩薩
入法位住阿鞞跋致地末後肉身盡得法
性生身雖斷諸煩惱有煩惱習因縁故
受法性生身非三界生也問曰阿羅漢煩
惱已盡習亦未盡何以不生答曰阿羅漢
無大慈悲無本誓願度一切衆生又以實
際作證已離生死故
復次先已答有二種漏盡此中不説菩薩得
漏盡通自言欲得六神通者當學般若波
羅蜜六神通義如後品中佛所説上讃菩
薩品亦已説菩薩五神通義問曰神通有
何次第答曰菩薩離五欲得諸禪有慈悲
故爲衆生取神通現諸希有奇特之事令
衆生心清淨何以故若無希有事不能令
多衆生得度菩薩摩訶薩作是念已繋心
身中虚空滅麁重色相常取空輕相發大
欲精進心智慧籌量心力能擧身未籌量
已自知心力大能擧其身譬如學趠常
壞色麁重相常修輕空相是時便能飛二
者亦能變化諸物令地作水水作地風作
火火作風如是諸大皆令轉易令金作瓦
礫瓦礫作金如是諸物各能令化變地爲
水相常修念水令多不復憶念地相是時
地相如念即作水如是等諸物皆能變化
問曰若爾與一切入有何等異答曰一切
入是神通初道先已一切入背捨勝處柔伏
其心然後易入神通復次一切入中一身
自見地變爲水餘人不見神通則不然自
見實是水他人亦見實水問曰一切入亦
是大定何以不能令是實水己身他人皆
見答曰一切入觀處廣但能令一切是水
相而不能令實是水神通不能遍一切
而能令地轉爲水便是實水以是故二定
力各別問曰二定變化事爲實爲虚若實
云何石作金地作水若虚云何聖人而行不
實答曰皆實聖人無虚也三毒已拔故以
一切法各各無定相故可轉地或作水相
如酥膠蝋是地類得火則消爲水則成濕
相水得寒則結成冰而爲堅相石汁作金
金敗爲銅或還爲石衆生亦如是惡可爲
善善可爲惡以是故知一切法無定相故
用神通力變化實而不誑若本各各定相
則不可變三者諸賢聖神通於六塵中隨
意自在見好能生厭想見醜能生樂想亦
能離好醜想行捨心是名三種神通此自
在神通唯佛具足菩薩得是神通遊諸佛
國於諸異國語言不同及在遠微細衆生
不聞故求天耳通常憶念種種多衆大
聲取相修行常修習故耳得色界四大造
清淨色得已便得遠聞於天人音聲麁細
遠近通達無礙問曰如禪經中説先得
天眼見衆生而不聞其聲故求天耳
通既得天眼天耳見知衆生身形音聲而
不解語言種種憂喜苦樂之辭故求辭無
礙智但知其辭而不知其心故求知他心
智知其心已未知本所從來故求宿命
通既知所來欲治其心病故求漏盡通
得具足五通已不能變化故所度未廣
不能降化邪見大福徳人是故求如意神
通應如是次第何以故先求如意神通答
曰衆生麁者多細者少是故先以如意神
通如意神通能兼麁細度人多故是以先
説復次諸神通得法異數法異得法者多
先求天眼以易得故行者用日月星宿珠
火取是等光明相常懃精進善修習故晝夜
無異若上若下若前若後等一明徹無所
罣礙是時初得天眼神通餘次第得如先
説復次佛如所自得爲人説次第佛初夜
分得一通一明所謂如意通宿命明中夜分
得天耳通天眼明後夜分得知他心智通漏
盡明求明用功重故在後説通明次第得如
四沙門果大者在後問曰若天眼易得故
在前菩薩何以不先得天眼答曰菩薩於
諸法皆易無難餘人鈍根故有難有易復
次初夜時魔王來欲與佛戰菩薩以神通
力種種變化令魔兵器皆爲瓔珞降魔已
續念神通欲令具足生心即入便得具足
神通降魔已自念一身云何得大力便求
宿命明自知世世積福徳力故中夜時魔
即還去寂寞無聲慈愍一切故念魔衆
聲生天耳神通及天眼明用是天耳聞十
方五道衆生苦樂聲聞聲已欲見其形而
以障蔽不見故求天眼後夜時既見衆
生形欲知其心故求他心智知衆生心
皆欲離苦求樂是故菩薩求漏盡神通於
諸樂中漏盡最勝令衆生得之問曰菩薩
已得無生法忍世世常得果報神通今何以
自疑既見衆生而不知其心答曰有二種
菩薩一者法性生身菩薩二者爲度衆生
故方便受人法身生淨飯王家出四城門
問老病死人是菩薩坐樹王下具六神通
復次菩薩神通先有而未具足今於三夜
所得是佛神通行人法故自疑無咎問
曰六神通次第常初天眼後漏盡通亦有不
爾時耶答曰多先天眼後漏盡智或時
隨所好修或先天耳或先神足有人言初
禪天耳易得有覺觀四心故二禪天眼易
得眼識無故心攝不散故三禪如意通易
得身受快樂故四禪諸通皆易得一切安
隱處故宿命等三神通義如十力中説
經欲知一切衆生意所趣向當學般若波
羅蜜論問曰六通中已説知他心通今何
以重説答曰知他心通境界少但知欲界色
界現在衆生心心數法不知過去未來及
無色界衆生心心數法凡夫通於上四禪地
隨所得通處已下遍知四天下衆生心心數
法聲聞通於上四禪地隨所得通處已下
遍知千世界衆生心心數法辟支佛通於
上四禪地隨所得通處已下遍知百千世
界衆生心心數法上地鈍根者不能知下
地利根者心心數法凡夫不知聲聞心心數
法聲聞不知辟支佛心心數法辟支佛不
知佛心心數法以是故説欲知一切衆生
心所趣向當學般若波羅蜜問曰以何智
能知一切衆生心心數法答曰諸佛有無礙
解脱入是解脱中能知一切衆生心心數
法諸大菩薩得相似無礙解脱亦能知一切
衆生心心數法新學菩薩欲得是大菩薩無
礙解脱及佛無礙解脱以此無礙解脱知一
切衆生心心數法大菩薩欲得佛無礙解脱
以是故雖已説知他心通更説欲知一切
衆生心所趣向當學般若波羅蜜問曰心所
趣向心爲去爲不去若去此則無心猶若
死人若不去云何能知如佛言依意縁
法意識生意若不去則無和合答曰心不
去不住而能知如般若波羅蜜中説一切
法無來無去相云何言心有來去又言諸法
生時無所從來滅時無所去若有來去即
墮常見諸法無有定相以是故但以内六
情外六塵和合生六識及生六受六想六
思以是故心如幻化能知一切衆生心心
數法無有知者無有見者如歎摩訶衍
品中言若一切衆生心心數法性實有不虚
誑者佛不能知一切衆生心心數法以一
切衆生心心數法性實虚誑無來無去故佛
知一切衆生心心數法譬如比丘貪求者不
得供養無所貪求則無所乏短心亦如
是若分別取相則不得實法不得實法
故不能通達知一切衆生心心數法若不
取相無所分別則得實法得實法故能
通達知一切衆生心心數法無所罣礙問
曰一切衆生諸心可得悉知不若悉知則
衆生有邊若不知何以故説欲知一切衆生
心所趣向云何佛有一切種智答曰一切衆
生心心數法可得悉知何以故如經中説一
切實語中佛最第一若不能悉知一切衆生
心得其邊際者佛何以言悉知亦不名一
切智人而佛語皆實必應實有一切智人
復次衆生雖無邊一切種智亦無邊譬如函
大蓋亦大若智慧有邊衆生無邊者應有是
難今智慧及衆生倶無邊故汝難非也復次
若言有邊無邊此二於佛法中是置答是
十四事虚妄無實無益故不應以爲難問
曰若有邊無邊二倶不實而佛處處説無邊
如衆生有癡愛已來無始無邊十方亦無
邊際答曰衆生無邊佛智慧無邊是爲實
若人著無邊取相戲論故佛説是邪見譬
如世間常無常二倶顛倒入十四難中而
佛多以無常度衆生少用有常若著無常
取相戲論佛説是邪見虚妄若不著無常
知無常即是苦苦即是無我無我即是空能
如是依無常觀入諸法空便是實以是故
知無常入眞諦中是實十四難中以著因
縁故説是邪見是故説無常以明無邊無
邊故衆生生厭生死長久譬如波梨國四
十比丘倶行十二淨行來至佛所佛爲説
厭行佛問比丘五恒河伽藍牟那薩羅由
阿脂羅婆提摩醯從所來處流入大海其
中間水爲多少比丘言甚多佛言但一
人一劫中作畜生時屠割剥刺或時犯罪
截其手足斬其身首如是等血多於此水
如是無邊大劫中受身出血不可稱數
啼哭流涙及飮母乳亦如是計一劫中一
人積骨過於鞞浮羅大山丹注云此山天竺
以人常見易信
故説
也如是無量劫中受生死苦諸比丘聞
是已厭患世間即時得道復次聞十方
衆生無邊故心生歡喜受不殺戒得無
邊福徳以是因縁故初發意菩薩一切世
間衆生皆應供養何以故爲度無邊世界
衆生故功徳亦無邊有如是等益故説無
邊以是故説悉知一切衆生心所趣向如日
照天下一時倶至無不遍明
經菩薩摩訶薩欲勝一切聲聞辟支佛智慧
當學般若波羅蜜論問曰何等是聲聞辟
支佛智慧答曰以總相別相觀諸法實相
是聲聞智慧如經中説初以分別諸法智
慧後用涅槃智慧分別諸法智慧是別相
涅槃智慧是總相復次知是法爲解是法爲
縛是流轉是來還是生是滅是味是患是逆
是順是此岸是彼岸是世間是出世間如是
等分別二門諸法名爲聲聞智慧復次三種
智慧知五受衆如是集如是散如是出是
味是患是離三解脱門相應智如是等分別
三門諸法復次四種智慧四念處智法智比
智他心智世智苦智集智滅智道智不淨智
無常智苦智無我智無常智苦智空智無我
智法智比智盡智無生智如是等分別四門
諸法復次從苦法智忍慧乃至空空三昧
無相無相三昧無作無作三昧智於其中間
所有智慧盡是聲聞智慧略説厭世間念涅
槃離三界斷諸煩惱得最上法所謂涅槃
是名聲聞智慧復次如般若波羅蜜義品中
説菩薩智慧相與聲聞智慧是一智慧
但無方便無大誓莊嚴無大慈大悲不求
一切佛法不求一切種智知一切法但厭
老病死斷諸愛繋直趣涅槃爲異問曰
聲聞如是辟支佛智慧云何答曰聲聞智慧
即是辟支佛智慧但時節利根福徳有差別
時名佛不在世亦無佛法以少因縁出家
得道名辟支佛利根名異法相是同但智
慧深入得辟支佛道福徳名有相或一相
二相乃至三十一相若先佛法中得聖法法
滅後成阿羅漢名爲辟支佛身無有相
有辟支佛第一疾者四世行久者乃至百劫
行如聲聞疾者三世久者六十劫此義先
已廣説問曰如佛説有四種沙門果四種
聖人須陀洹乃至阿羅漢五種佛子須陀洹
乃至辟支佛三種菩提阿羅漢菩提辟支佛
菩提佛菩提果中聖中佛子中菩提中皆無
菩薩云何言菩薩勝一切聲聞辟支佛智慧
答曰佛法有二種一者聲聞辟支佛法二
者摩訶衍法聲聞法小故但讃聲聞事不
説菩薩事摩訶衍廣大故説諸菩薩摩訶
薩事發心修行十地入位淨佛世界成就
衆生得佛道此法中説菩薩次佛應如供
養佛能如是觀諸法相是爲福田能勝聲
聞辟支佛如是摩訶衍經中處處讃菩薩
摩訶薩智慧勝聲聞辟支佛如寶頂經中
説轉輪聖王少一不滿千子雖有大力諸
天世人所不貴重有眞轉輪聖王種處在
胎中初受七日便爲諸天所貴重所以者
何九百九十九人不能嗣轉輪聖王種令
世人得二世樂是雖在胎必能紹胄聖王
是故恭敬諸阿羅漢辟支佛雖得根力覺
意六神通諸禪智慧力於實際得證爲衆
生福田十方諸佛所不貴重菩薩雖在諸
結使煩惱欲縛三毒胎中初發無上道意
未能有所作而爲諸佛所貴以其漸漸
當行六波羅蜜得方便力入菩薩位乃
至得一切種智度無量衆生不斷佛種法
種僧種不斷天上世間淨樂因縁故又如
迦羅頻伽鳥在㲉中未出發聲微妙勝於
餘鳥菩薩摩訶薩亦如是雖未出無明㲉
説法議論之音勝於聲聞辟支佛及諸外道
如明網經中説慧命舍利弗白佛言世尊
是諸菩薩所説若能解者大得功徳何以故
是諸菩薩乃至得聞其名字得大利益何
況聞其所説世尊譬如人種樹不依於
地而欲得其根莖枝葉成其果實是難可
得諸菩薩行相亦如是不住一切法而
現住生死在諸佛世界於中自恣樂説智
慧法誰有聞是大智慧遊戲自恣樂説法
而不發阿耨多羅三藐三菩提意者爾時
會中有普華菩薩語舍利弗佛説耆年於
諸弟子中智慧第一今耆年於諸法法性
不得耶何以不以大智慧自恣樂説法
舍利弗言諸佛弟子如其境界則能有説
普華菩薩復問法性有境界不舍利弗言
無也若法性無境界云何耆年言如其境界
則能有説舍利弗言隨所得而説普華又
問耆年以無量相法性爲證耶舍利弗言
爾普華言今云何言隨所得而説如所得
法性無量説亦應無量法性無量非量相
舍利弗語普華言法性非得相普華言若
法性非得相汝離法性得解脱不舍利弗
言不也何以故法性不壞相故普華言汝
所得聖智亦如法性耶舍利弗言我欲聞
法非説時也普華言一切法定在法性中
有聞者説者不舍利弗言無也普華言汝
何以言我欲聞法非説時舍利弗言佛説
二人得福無量一心説者一心聽者普華
言汝入滅盡定中能聽法不舍利弗言善
男子滅盡定中無聽法也普華言汝信受
一切法常滅相不舍利弗言信是事普華
言法性常滅無聽法也何以故諸法常滅
相故舍利弗言汝能不起于定而説法不
普華言無有法非定相者舍利弗言若
爾者今一切凡夫皆是禪定普華言爾一切
凡夫皆是禪定舍利弗言以何等禪定故
一切凡夫皆是普華言以不壞法性三昧
故一切凡夫皆是禪定舍利弗言若爾者
凡夫聖人無有差別普華言我亦不欲令
凡夫聖人有差別何以故諸聖人無有滅
法凡夫人亦無生法是二皆不出法性等
相舍利弗言善男子何等是法性等相答
言耆年得道時所知見者是又問生聖法
耶不也滅凡夫法耶不也得聖法耶不
也見知凡夫人法耶不也耆年以何知見
故得聖道舍利弗言凡夫人如比丘得解
脱如比丘入無餘涅槃如是如一如如無
別普華言舍利弗是名法性相如不壞如
用是如當知一切法皆如舍利弗白佛言
世尊譬如大火聚無物不燒是諸上人所
説亦如是一切法皆入法性又如毘摩羅
詰經中説舍利弗等諸聲聞皆自説言我不
堪任詣彼問疾各各自説昔爲毘摩羅
詰所呵如是等處處經中説菩薩智慧勝
於聲聞辟支佛問曰何因縁故菩薩智慧勝
聲聞辟支佛答曰如一本生經中説菩薩智
慧於無量阿僧祇劫已來合集衆智於無
量劫中無苦不行無難不爲爲求法故
赴火投巖受剥皮苦出骨爲筆以血爲
墨以皮爲紙書受經法如是等爲法故
受無量苦以智慧故世世供養其師視之
如佛一切所有經書悉皆誦讀解説於無
量阿僧祇劫常思惟籌量尋求諸法好醜深
淺善不善漏不漏常不常有無等思惟分別
問難爲智慧故供養諸佛及菩薩聲聞聽
法問難信受正憶念如法行如是智慧因
縁具足故云何不勝阿羅漢辟支佛
復次菩薩智慧五波羅蜜佐助莊嚴有方便
力於一切衆生有慈悲心故不爲邪見
所妨住十地中故智慧勢力深大大故
勝於聲聞辟支佛以大因故小者自壞阿
羅漢辟支佛無是事以是故言欲勝聲聞辟
支佛智慧當學般若波羅蜜
經欲得諸陀羅尼門諸三昧門當學般若波
羅蜜　論陀羅尼如讃菩薩品中説門者
得陀羅尼方便諸法是如三三昧名解脱
門何者是方便若人欲得所聞皆持應當
一心憶念令念増長先當作意於相似事
繋心令知所不見事如周利槃陀迦繋
心拭革屣物中令憶禪定除心垢法如
是名初學聞持陀憐尼三聞能得心根轉
利再聞能得成者一聞能得得而不忘是
爲聞持陀憐尼初方便或時菩薩入禪定
中得不忘解脱不忘解脱力故一切語言説
法乃至一句一字皆能不忘是爲第二方
便或時神呪力故得聞持陀憐尼或時先
世行業因縁受生所聞皆持不忘如是等
名聞持陀羅尼門復次菩薩聞一切音聲語
言分別本末觀其實相知音聲語言念念
生滅音聲已滅而衆生憶念取相念是已滅
之語作是念言是人罵我而生瞋恚稱讃
亦如是是菩薩能如是觀衆生雖復百千
劫罵詈不生瞋心若百千劫稱讃亦不歡
喜知音聲生滅如響相又如鼓聲無有作
者若無作者是無住處畢竟空故但誑愚
夫之耳是名入音聲陀羅尼復次有陀羅
尼以是四十二字攝一切語言名字何者
是四十二字阿羅波遮那等阿提秦言初阿
耨波柰秦言不生行陀羅尼菩薩聞是阿
字即時入一切法初不生如是等字字隨
所聞皆入一切諸法實相中是名字入門陀
羅尼如摩訶衍品中説諸字門復次菩薩
得是一切三世無礙明等諸三昧於一一三
昧中得無量阿僧祇陀羅尼如是等和合
名爲五百陀羅尼門是爲菩薩善法功徳藏
如是名爲陀羅尼門諸三昧門者三昧有
二種聲聞法中三昧摩訶衍法中三昧聲聞
法中三昧者所謂三三昧復次三三昧空空
三昧無相無相三昧無作無作三昧復有三
三昧有覺有觀無覺有觀無覺無觀復有
五支三昧五智三昧等是名諸三昧復次
一切禪定亦名定亦名三昧四禪亦名禪
亦名定亦名三昧除四禪諸餘定亦名定
亦名三昧不名爲禪十地中定名爲三昧
有人言欲界地亦有三昧何以故欲界中有
二十二道品故知有三昧若無三昧不應
得是深妙功徳復次千問中亦有是問四
聖種幾欲界繋幾色界繋幾無色界繋幾不
繋答曰一切當分別四聖種或欲界繋或
色界繋或無色界繋或不繋四念處四正懃
四如意足亦如是以是義故當知欲界有
三昧若散亂心云何得此上妙法以是故是
三昧在十一地中如是等諸三昧阿毘曇中
廣分別摩訶衍三昧者從首楞嚴三昧乃
至虚空際無所著解脱三昧又如見一切佛
三昧乃至一切如來解脱修觀師子頻伸等
無量阿僧祇菩薩三昧如有三昧名無量
淨菩薩得是三昧者能示現一切清淨身
有三昧名威相菩薩得是三昧能奪日月
威徳有三昧名焔山菩薩得是三昧奪諸
釋梵威徳有三昧名出塵菩薩得是三昧
滅一切大衆三毒有三昧名無礙光菩薩
得是三昧能照一切佛國有三昧名不忘
一切法菩薩得是三昧一切諸佛所説法皆
能憶持復爲他人講説佛語有三昧名聲
如雷音菩薩得是三昧能以梵聲滿十方
佛國有三昧名能娯樂一切衆生菩薩
得是三昧能令一切深心歡喜有三昧名
喜見無厭菩薩得是三昧一切衆生見聞喜
樂無有厭足有三昧名功徳報不可思議
一縁中樂菩薩得是三昧成就一切神通
有三昧名知一切音聲語言菩薩得是三
昧能説一切音聲語言於一字中説一切
字於一切字中説一字有三昧名集一切
福富樂果報若菩薩得是三昧常默然入
禪定而能令一切衆生聞佛法衆聞聲聞
辟支佛六波羅蜜之聲而是菩薩實無一言
有三昧名出高一切陀羅尼王菩薩得是
三昧得入無量無邊諸陀羅尼有三昧名
一切樂説菩薩得是三昧樂説一切字一切
音聲語言譬喩因縁如是等無量力勢三昧
問曰是三昧即是三昧門不答曰三昧即是
三昧門問曰若爾者何以不但説三昧而
復説三昧門答曰佛諸三昧無量無數如
虚空無邊菩薩云何盡得菩薩聞是心則退
沒以是故佛説三昧門入一門中攝無
量三昧如牽衣一角擧衣皆得亦如得蜜
蜂王餘蜂盡攝復次展轉爲門如持戒清
淨一心精進初夜後夜懃修思惟離五欲樂
繋心一處行是方便得是三昧是名三昧
門復次欲界繋三昧是未到地三昧門未
到地三昧是初禪門初禪及二禪邊地三昧
是二禪三昧門乃至非有想非無想處三昧
亦如是煖法定是頂法三昧門頂法是忍法
三昧門忍法是世間第一法三昧門世間第
一法是苦法忍三昧門苦法忍乃至金剛三
昧門略説一切三昧有三相入住出相是出
相入相名爲門住相是三昧體如是等法是
聲聞法中三昧門摩訶衍法中三昧門如禪
波羅蜜義中諸三昧分別廣説復次尸羅波
羅蜜是三昧門何以故三支是佛道所謂
戒支定支慧支清淨戒支是定支門能
生是定定支能生慧支是三支能斷煩
惱能與涅槃以是故尸羅波羅蜜及智慧名
三昧近門餘三波羅蜜雖是門義名遠門
如布施因縁得福徳福徳故所願皆得如
所願故心柔軟慈悲心故知畏罪念衆生
觀世間空無常故攝心行忍辱忍辱亦是
三昧門精進者於五欲中制心除五蓋攝
心不亂心去則攝不令馳散亦是三昧
門復次初地是二地三昧門如是展轉乃
至九地是十地三昧門十地是無量諸佛三
昧門如是等名爲諸三昧門問曰陀羅尼
門三昧門爲同爲異若同何以重説若異
有何義答曰先已説三昧門陀羅尼門異
今當更説三昧但是心相應法陀羅尼亦
是心相應亦是心不相應問曰云何知陀羅
尼是心不相應答曰如人得聞持陀羅尼
雖心瞋恚亦不失常隨人行如影隨形是
三昧修行習久後能成陀羅尼如衆生久
習欲便成其性是諸三昧共諸法實相智慧
能生陀羅尼如坏瓶得火燒熟能持水不
失亦能令人得度河禪定無智慧亦如
坏瓶若得實相智慧如坏瓶得火燒成熟
能持菩薩二世無量功徳菩薩亦因之而度
得至佛如是等三昧陀羅尼種種差別問
曰聲聞法中何以無是陀羅尼名但大乘中
有答曰小法中無大汝不應致問大法中
無小者則可問如小家無金銀不應問
也復次聲聞不大殷懃集諸功徳但以智
慧求脱老病死苦以是故聲聞人不用陀
羅尼持諸功徳譬如人渇得一掬水則足
不須瓶器持水若供大衆人民則須瓶甕
持水菩薩爲一切衆生故須陀羅尼持諸
功徳復次聲聞法中多説諸法生滅無常相
故諸論議師言諸法無常若無常相則不須
陀羅尼何以故諸法無常相則無所持唯過
去行業因縁不失如未來果報雖無必生
過去行因縁亦如是摩訶衍法生滅相不
實不生不滅相亦不實諸觀諸相皆滅是爲
實若持過去法則無咎以持過去善法善
根諸功徳故須陀羅尼陀羅尼世世常隨
菩薩諸三昧不爾或時易身則失如是等
種種分別陀羅尼諸三昧以是故言欲得
諸陀羅尼諸三昧門當學般若波羅蜜
　　大智度論釋布施隨喜心過上第四十四
經一切求聲聞辟支佛人布施時欲以隨喜
心過其上者當學般若波羅蜜一切求聲聞
辟支佛人持戒時欲以隨喜心過其上者當
學般若波羅蜜一切求聲聞辟支佛人持戒
時欲以隨喜心過其上者當學般若波羅蜜
一切求聲聞辟支佛人三昧智慧解脱解脱知
見欲以隨喜心過其上者當學般若波羅蜜
論隨喜心者如隨喜品中説復次隨喜名
有人作功徳見者心隨歡喜讃言善哉在
無常世界中爲癡闇所蔽能弘大心
建此福徳譬如種種妙香一人賣一人買傍
人在邊亦得香氣於香無損二主無失如
是有人行施有人受者有人在邊隨喜功
徳倶得二主不失如是相名爲隨喜以
是故菩薩但以隨喜心過於求二乘人上
何況自行問曰菩薩云何能以隨喜心過
聲聞辟支佛人以財布施上答曰聲聞辟支
佛行是布施菩薩於傍見之一心念隨喜
讃言善哉以此隨喜福徳迴向阿耨多羅
三藐三菩提爲度一切衆生故以此爲得
無量佛法故以二種功徳過求聲聞辟支
佛人所行布施上復次以諸法實相智慧心
隨喜故過求聲聞辟支佛人布施上復次
菩薩以隨喜心生福徳果報迴向供養三
世十方諸佛過聲聞辟支佛布施上譬如人
以少物獻上國王得報甚多又如吹貝
用氣甚少其音甚大復次菩薩以隨喜功徳
和合無量諸餘功徳乃至法滅亦不盡譬
如少水置大海中窮劫乃盡持戒三昧智
慧解脱解脱知見亦如是問曰若諸佛次
第有菩薩菩薩次第有聲聞辟支佛今言
菩薩欲過求聲聞辟支佛人布施等有何奇
特答曰不以聲聞辟支佛布施持戒等福
徳比菩薩功徳但以隨喜心能勝何況
菩薩自行功徳求聲聞辟支佛人懃身作
功徳疲勞菩薩默然隨喜智慧力福徳過其
上譬如工匠但以智心指授而去執斤斧
者疲苦終日計功受賞匠者三倍又如征
伐鬪者冒死主將受功問言若隨喜心
故勝於布施持戒者何以但説菩薩隨喜
勝答曰凡夫人煩惱覆心吾我未斷著世
間樂云何能勝求聲聞辟支佛者聲聞辟
支佛利雖勝鈍同在聲聞地故不説問曰
聲聞辟支佛功徳法甚多何以故但説六
事答曰此六事法中攝一切聲聞辟支佛
法若説布施已説信聞等功徳何以故先
聞已能信信已布施是施有二種財施法施
持戒攝三種戒律儀戒禪戒無漏戒定攝諸
禪定解脱三昧等慧攝諸聞慧思慧修慧解
脱攝二種解脱有爲解脱無爲解脱解脱知
見攝盡智自知漏已盡於三界得解脱
於是中了了知見是中助道法聖道法已説
復次若不向涅槃功徳是中不説過上
以其功徳薄故問曰勝名力勢相奪今菩
薩不與聲聞辟支佛競云何言勝答曰勝
名但於一事中以智慧方便心力故得福
多譬如人於一華中但取色香蜂但取味
以成蜜亦如取水器大者得多器小得
少如是等喩可知以隨喜心深利智慧相
應勝聲聞辟支佛布施等諸功徳是六法初
布施如檀波羅蜜義中分別聲聞辟支佛法
説持戒如尸羅波羅蜜義品中分別聲聞辟
支佛法説三昧智慧解脱解脱知見如念佛
義中分別聲聞辟支佛法説
大智度論卷第二十八

大智度論初品中布施隨喜心
過上釋論第四十四之餘卷二
十九
　　聖者龍樹造
　　後秦龜茲國三藏鳩摩羅什譯
經一切求聲聞辟支佛人諸禪定解脱三
昧欲以隨喜心過其上者當學般若波羅蜜
論禪定者四禪九次第定解脱三昧者八
背捨三解脱門慧解脱共解脱時解脱不時
解脱有爲解脱無爲解脱等有覺有觀三
昧無覺有觀三昧無覺無觀三昧空三昧無
相三昧無作三昧如是等諸三昧問曰上六
事中三昧即是禪定解脱三昧今何以復説
答曰有二種三昧一種慧解脱分二種共解
脱分前者慧解脱分不能入禪定但説未
到地中三昧此中説共解脱分具有禪定解
脱三昧彼是略説此則廣説彼但説名此中
分別義復次前勝三昧者有人謂一二三昧
非深三昧今此中具説禪定解脱甚深三昧
復次禪定解脱三昧有二種一者離欲時得
二者求而得離欲得者前已説求而得者此
中説復次禪定解脱三昧得之甚難精懃求
之乃得菩薩但持隨喜心便得過其上是
爲未嘗有法是故重説問曰彼中三昧智
慧解脱解脱知見亦難得何以言此爲難
得答曰先以説是慧解脱分不盡甚深
義共解脱阿羅漢三明阿羅漢難得故更説
復次是三昧智慧解脱解脱知見雖難得而
不廣周悉直爲涅槃此間明阿羅漢欲得
現世禪定樂所謂滅盡定頂際禪願智無諍
三昧等如是事非直爲涅槃以是故更廣
説何以故如前者直爲涅槃彼中説解脱
解脱知見相次故當知一向直爲涅槃問
曰若以禪定解脱三昧難得故重説者智
慧於一切法中最難微妙何以不重説答
曰上言欲過聲聞辟支佛慧當學般若波羅
蜜中已説此禪定未説故重説禪定智慧
二法最妙有此二行所願皆得如鳥有兩
翼能有所至解脱從此二法得解脱知見
即是智慧布施持戒是身口業麁行易得
故不重説問曰菩薩以隨喜心勝於聲聞
辟支佛布施持戒智慧可爾所以者何布施
持戒眼見耳聞智慧亦是聞法可得生隨
喜心如禪定解脱三昧是不可見聞法云何
隨喜答曰菩薩以知他心智而隨喜問曰
知他心智法有漏知他心智知他有漏心無
漏知他心智知他無漏心菩薩未成佛云
何知聲聞辟支佛無漏心答曰汝聲聞法中
爾摩訶衍法中菩薩得無生忍法斷諸結
使世世常不失六神通以有漏他心智能
知無漏心何況以無漏知他心智復有人
言初發意菩薩未得法性生身若見若聞
聲聞辟支佛布施持戒皆知當得阿羅漢
隨喜心言此人得諸法實相離三界我
所欲度一切衆生生老病死彼已得脱則
是我事如是等種種因縁隨喜以是故隨喜
無咎
　　大智度論初品中迴向釋論第四十五
經菩薩摩訶薩行少施少戒少忍少進少
禪少智欲以方便力迴向故而得無量無邊
功徳者當學般若波羅蜜論問曰前已
説六波羅蜜今何以復説答曰上總相説
此欲別相説彼説因縁此説果報問曰不
爾彼中説六波羅蜜廣普具足此言少施
乃至少智似不同上六波羅蜜義答曰不
然即是六波羅蜜何以故六波羅蜜義在
心不在事多少菩薩行若多若少皆是波
羅蜜如賢劫經説八萬四千諸波羅蜜此經
中亦説有世間檀波羅蜜有出世間檀波羅
蜜乃至般若波羅蜜亦有世間出世間問
曰菩薩何以故少施答曰有種種因縁故
少施或有菩薩初發意福徳未集貧故少施
或有菩薩聞施無多少功徳在心以是故
不求多物布施但求好心或有菩薩作是
念若我求多集財物破戒失善心心散亂
多惱衆生若惱衆生以供養佛佛所不許
破法求財故若施凡人奪彼與此非平等
法如菩薩法等心一切皆如兒子以是故
少施復次菩薩有二種一者敗壞菩薩二者
成就菩薩敗壞菩薩者本發阿耨多羅三藐
三菩提心不遇善縁五蓋覆心行雜行轉
身受大富貴或作國王或大鬼神王龍王等
以本造身口意惡業不清淨故不得生諸
佛前及天上人中無罪處是名爲敗壞菩薩
如是人雖失菩薩心先世因縁故猶好布
施多惱衆生劫奪非法取財以用作福
成就菩薩者不失阿耨多羅三藐三菩提心
慈愍衆生或有在家受五戒者有出家受
戒者在家菩薩雖行業成就有先世因縁
貧窮聞佛法有二種施法施財施出家人
多應法施在家者多應財施我今以先世
因縁故不生富家見敗菩薩輩作罪布施
心不喜樂聞佛不讃多財布施但美心
清淨施以是故隨所有物而施又出家菩
薩守護戒故不畜財物又自思惟戒之功
徳勝於布施以是因縁故隨所有而施
復次菩薩聞佛法中本生因縁少施得果報
多如薄拘羅阿羅漢以一訶梨勒果藥
布施九十一劫不墮惡道受天人福樂身
常不病末後身得阿羅漢道又如沙門二
十億耳於鞞婆尸佛法中作一房舍給
比丘僧布一羊皮令僧蹈上以是因縁
故九十一劫中足不蹈地受人天中無量
福樂末後身生大長者家受身端政足下
生毛長二寸色如青琉璃右旋初生時父
與二十億兩金後厭世五欲出家得道佛
説精進比丘第一又如須蔓耳比丘先世
見鞞婆尸佛塔以耳上須蔓華布施以是
因縁故九十一劫中常不墮惡道受天上
人中樂末後身生時須蔓在耳香滿一室
故字爲須蔓耳後厭世出家得阿羅漢道
菩薩如是等本生因縁少施得大報便隨所
有多少而布施復次菩薩亦不一定常少
物布施隨所有多則多施少則少施復次佛
欲讃般若波羅蜜功徳大故言少施得大
果功徳無量問曰如薄拘羅阿羅漢等亦
少施而得大報何用般若波羅蜜答曰薄
拘羅等雖得果報有劫數限量得小道
入涅槃菩薩以般若波羅蜜方便迴向故
少施福徳無量無邊阿僧祇問曰何等是方
便迴向以少布施而得無量無邊功徳答
曰雖少布施皆迴向阿耨多羅三藐三菩
提菩薩作是念我以是福徳因縁不求
人天中王及世間之樂但求阿耨多羅三藐
三菩提如阿耨多羅三藐三菩提無量無邊
是福徳亦無量無邊又以是福徳爲度一
切衆生如衆生無量無邊故是福徳亦無
量無邊復次是福徳用大慈悲大慈悲無量
無邊故是福徳亦無量無邊復次菩薩福徳
諸法實相和合故三分清淨受者與者財物
不可得故如般若波羅蜜初爲舍利弗説
菩薩布施時與者受者財物不可得故具足
般若波羅蜜用是實相智慧布施故得無
量無邊福徳復次菩薩皆念所有福徳如
相法性相實際相故以如法性實際無量無
邊故是福徳亦無量無邊問曰若菩薩摩
訶薩觀諸法實相知如法性實際是無爲
滅相云何更生心而作福徳答曰菩薩久
習大悲心故大悲心爾時發起衆生不知
是諸法實相當令得是實相以精進波羅
蜜力故還行福徳業因縁以精進波羅蜜
助大悲心譬如火欲滅遇得風薪火則然
熾復次念本願故亦十方佛來語言汝念
初發心時又汝始得是一法門如是有無
量法門汝未皆得當還集諸功徳如慚備
經七地中説問曰施多少可爾戒中有五
戒一日戒十戒少多亦可知色法可得分
別故餘四波羅蜜云何知其多少答曰是
皆可知如忍有二種一者身忍二者心忍
身忍者雖身口不動而心不能令不起
少忍故不能制心心忍者身心倶忍猶如
枯木復次少忍者若人撾罵不還報大忍者
不分別罵者忍者忍法復次衆生中忍是爲
少忍法忍是爲大忍如是等分別少忍少
進者有二身進心進身進爲少心進爲大
外進爲少内進爲大身口進爲少意進爲
大如佛説意業大力故如大仙人瞋時能
令大國磨滅復次身口作五逆罪大果報
一劫在阿鼻泥犁中意業力大得生非有
想非無想壽八萬大劫亦在十方佛國壽命
無量以是故知身口精進爲少意精進爲
大復次如經説若身口意業寂滅不動是
爲大精進動者爲少精進如是等名爲少
精進少禪者欲界定未到地不離欲故名
爲少亦觀二禪初禪則少乃至滅盡定
有漏爲少無漏爲大未得阿鞞跋致未
得無生忍法禪是爲少得阿鞞跋致得無
生法忍禪是爲大乃至坐道場十六解脱
相應定爲少十七金剛三昧爲大復次若菩
薩觀一切法常定無散亂者無依止無分
別是爲大餘者皆爲少慧有二種一者世
間二者出世間世間慧爲少出世間慧爲
大淨慧雜慧相慧無相慧分別慧不分別慧
隨法慧破法慧爲生死慧爲涅槃慧爲自益慧
爲益一切衆生慧等亦如是復次聞慧爲少
思慧爲大思慧爲少修慧爲大有漏慧
爲少無漏慧爲大發阿耨多羅三藐三菩提
心慧爲少修行六度慧爲大修慧爲少方
便慧爲大諸地中方便展轉有大少乃至
十地如是等分別多少佛歎菩薩奇特於
少事中得無量無邊功徳豈況大事餘人多
捨財身口意懃苦得福少持戒忍辱精進
禪定智慧等亦如是不及菩薩少而報大
如先説譬如口氣出聲聲則不遠聲入
角中聲則能遠如是布施等同少餘人行
是所得福報則少菩薩摩訶薩以般若波羅
蜜方便力迴向故得無量無邊福以是故
説欲行少施少戒少忍少進少禪少智
經菩薩摩訶薩欲行檀波羅蜜尸羅波羅蜜
羼提波羅蜜毘梨耶波羅蜜禪波羅蜜當學
般若波羅蜜論諸波羅蜜義如先説問曰
五波羅蜜相即是般若波羅蜜相不若是般
若波羅蜜相不應五名差別若異何以故
言欲行檀波羅蜜當學般若波羅蜜答曰亦
同亦異異者般若波羅蜜名觀諸法實相
故不受不著一切法檀名捨内外一切所
有以般若波羅蜜心行施是時檀得名波
羅蜜復次五波羅蜜殖諸功徳般若波羅
蜜除其著心邪見如一人種穀一人芸除
衆穢令得増長果實成就餘四波羅蜜亦
如是問曰今云何欲行檀波羅蜜當學般
若波羅蜜答曰檀有二種一者淨二者不
淨不淨者憍慢故施作是念劣者尚與我
豈不能嫉妬故施作是念我之怨憎施故
得名如是勝我今當廣施要必勝彼貪報
故施作是念我施少物千萬倍報是故布
施爲名故施作是念我今好施爲人所
信好人數中爲攝人故施作是念我今施
之人必歸我如是等種種雜結行施是名
不淨淨施者無是雜事但以淨心信因
縁果報敬愍受者不求今利但爲後世功
徳復有淨施不求後世利益但以修心助
求涅槃復有淨施生大悲心爲衆生故
不求自利早得涅槃但爲阿耨多羅三藐
三菩提是名淨施以般若波羅蜜心故能
如是淨施以是故説欲行檀波羅蜜當學般
若波羅蜜復次般若波羅蜜力故捨諸法著
心何況我心而不捨捨吾我心故身及妻
子視如草土無所戀惜盡以布施以是
故説欲行檀波羅蜜當學般若波羅蜜餘波
羅蜜亦皆如是以般若波羅蜜心助成故
復次諸餘波羅蜜不得般若波羅蜜不得
波羅蜜名字亦不牢固如後品中説五波羅
蜜不得般若波羅蜜無波羅蜜名字又如
轉輪聖王無輪寶者不名轉輪聖王不以
餘寶爲名亦如群盲無導不能有所至
般若波羅蜜亦如是導五波羅蜜令至
薩婆若譬如大軍無健將不能成辦其事
又如人身餘根雖具若無眼者不能有所
至又如人無命根則餘根皆滅有命根故
餘根有用般若波羅蜜亦如是五波羅蜜
不得般若波羅蜜則不得増長得般若波
羅蜜故餘波羅蜜得増益具足以是故佛
言欲行檀波羅蜜當學般若波羅蜜
經菩薩摩訶薩欲使世世身體與佛相似欲
具足三十二相八十隨形好當學般若波羅蜜
論問曰聲聞經中説菩薩過三阿僧祇劫
後百劫中種三十二相因縁今云何説世世
與佛身體相似有三十二相八十隨形好答
曰迦栴延子阿毘曇鞞婆沙中有如是説
非三藏中所説何以故三十二相餘人亦有
何足爲貴如難陀先世時一浴衆僧因作
願言使我世世端政淨潔又於異世値
辟支佛塔飾以彩畫莊嚴辟支佛像作願
言使我世世色相嚴身以是因縁故世世
得身相莊嚴乃至後身出家作沙門衆僧遙
見謂其是佛悉皆起迎難陀小乘種少功
徳尚得此報豈況菩薩於無量阿僧祇劫
中修立功徳世世形體而不似佛又如彌
勒菩薩白衣時師名跋婆犁有三相一眉
間白毛相二舌覆面相三陰藏相如是等
非是菩薩亦皆有相菩薩豈當三阿僧祇
劫後乃種相好復次是摩訶衍中有菩薩
從初發心乃至阿耨多羅三藐三菩提初
不生惡心世世報得五通身體似佛問曰
菩薩未得佛道何得身相如佛答曰菩薩
爲度衆生故或作轉輪聖王身或作帝釋
身或作梵王身或作聲聞身辟支佛身菩
薩身佛身如首楞嚴經中文殊師利自説
七十二億反作一縁覺而般涅槃又現作
佛號龍種尊時世未應有佛而衆生見佛
身歡喜心伏受化問曰菩薩若能作佛身
説法度衆生者與佛有何差別答曰菩薩
有大神力住十住地具足佛法而住世間
廣度衆生故不取涅槃亦如幻師自變化
身爲人説法非眞佛身雖爾度脱衆生有
量有限佛所度者無量無限菩薩雖作佛
身不能遍滿十方世界佛身者普能遍滿
無量世界所可度者皆現佛身亦如十
四日月雖有光明猶不如十五日有如
是差別或有菩薩得無生法忍法性生身
在七住地住五神通變身如佛教化衆生
或初發意菩薩行六波羅蜜行業因縁得身
相似佛教化衆生問曰三十二相布施等果
報般若波羅蜜無所有如虚空云何説欲得
相好當學般若波羅蜜答曰三十二相有
二種一者具足如佛二者不具足如轉輪聖
王難陀等般若波羅蜜與布施和合故能
具足相好如佛餘人但行布施等相不具
足問曰云何布施等得三十二相答曰
如檀越布施時受者得色力等五事益身
故施者具手足輪相如檀波羅蜜中廣説
戒忍等亦如是各各具三十二相何等是
三十二相一者足下安立相餘如讃菩薩品
中説問曰以何因縁得足下安立相答
曰佛世世一心堅固持戒亦不令他敗戒
以是業因縁故得是初相初相者自於法
中無能動者若作轉輪聖王自於國土無
能侵者以如法養護人民及出家沙門等
以是業因縁故得千輻輪相是轉法輪初
相若作轉輪聖王得轉輪寶離殺生業
因縁故得長指相離不與取業因縁故得
足跟滿相以四攝法攝衆生業因縁故得
手足縵網相以上妙衣服飮食臥具供養
尊長業因縁故得手足柔軟相修福轉増業
因縁故得足趺高相一一孔一毛生相毛上
向相如法遣使爲福和合因縁及速疾誨
人故得妙踹相如伊泥延鹿王如法淨物
布施不惱受者故得平立手過膝相方身
相如尼拘盧陀樹多修慚愧及斷邪婬以
房舍衣服覆蓋之物用布施故得陰藏相
如馬王修慈三昧信淨心多及以好色飮
食衣服臥具布施故得金色相大光相常
好問義供給所尊及善人故得肌皮細軟相
如法斷事不自專執委以執政故得上
身如師子相腋下滿相肩圓相恭敬尊長
迎逆侍送故得身體直廣相布施具足充
滿故得七處滿相一切捨施無所遺惜故
得方頬車相離兩舌故得四十齒相齒齊
相齒密相常修行慈好思惟故得白牙無
喩相離妄語故得舌廣薄相美食布施不
惱受者故得味中最上味相離惡口故
得梵聲相善心好眼視衆生故得眼睫紺
青相眼睫如牛王相禮敬所尊及自持戒
以戒教人故得肉髻相所應讃歎者而
讃歎故得眉間白毛相是爲用聲聞法三
十二相業因縁摩訶衍中三十二相業因縁
者問曰十方諸佛及三世諸法皆無相相
今何以故説三十二相一相尚不實何況三
十二答曰佛法有二種一者世諦二者第
一義諦世諦故説三十二相第一義諦故説
無相有二種道一者令衆生修福道二者
慧道福道故説三十二相慧道故説無相
爲生身故説三十二相爲法身故説無相
佛身以三十二相八十隨形好而自莊嚴法
身以十力四無所畏四無礙智十八不共法
諸功徳莊嚴衆生有二種因縁一者福徳因
縁二者智慧因縁欲引導福徳因縁衆生
故用三十二相身欲以智慧因縁引導
衆生故用法身有二種衆生一者知諸法
假名二者著名字爲著名衆生故説無
相爲知諸法假名衆生故説三十二相
問曰是十力四無所畏功徳亦各有別相
云何説法身無相答曰一切無漏法十六行
三三昧相處故皆名無相佛欲令衆生解
故種種分別説説一切諸佛法以空無相無
作印故皆入如法性實際而爲見色歡喜
發道心者現三十二相莊嚴身
復次爲一切衆生中顯最勝故現三十二
相而不破無相法如菩薩初生七日之中
裹以白㲲示諸相師相師以古聖相書
占之以答王曰我讖記法若人有三十二
相者在家當爲轉輪聖王出家當得作佛
唯此二處無有三處諸相師出已菩薩寢息
復有仙人名阿私陀白淨飯王言我以天
耳聞諸天鬼神説淨飯王生子有佛身相
故來請見王大歡喜此人仙聖故從遠來
欲見我子勅諸侍人將太子出侍人答
王太子小睡是時阿私陀言聖王常請一
切施以甘露不應睡也即從坐起詣太
子所抱著臂上上下相之相已涕零不
能自勝王大不悦問相師曰有何不祥
涕泣如是仙人答言假使天雨金剛大山
不能動其一毛豈有不祥太子必當作佛
我今年已晩暮當生無色天上不得見佛
不聞其法故自悲傷耳王言諸相師説不
定一事若在家者當作轉輪聖王若出家
者當得作佛阿私陀言諸相師者以世俗
比知非天眼知諸聖相書又不具足遍知
於相總觀不能明審是故或言在家當爲
轉輪聖王出家當爲佛今太子三十二相
正滿明徹甚深淨潔具足必當作佛非轉輪
王也以是故知三十二相於一切衆生中
最爲殊勝言無相法者爲破常淨樂相我
相男女生死等相故如是説以是故佛法
雖無相相而現三十二相引導衆生令知
佛第一生淨信故説三十二相無咎問
曰何以故説三十二相不多不少答曰
若説多若説少倶當有難復次佛身丈六
若説少相則不周遍不具莊嚴若過三十
二相則復雜亂譬如嚴身之具雖復富有
珠璣不可重著瓔珞是故三十二相不多
不少正得其中復次若少不端嚴則留八
十隨形好處過則雜亂問曰若須八十隨
形好何不皆名爲相而別爲好答曰相大
嚴身若説大者則已攝小復次相麁而好
細衆生見佛則見其相好則難見故又相
者餘人共得好者或共或不共以是故相好
別説問曰佛畢竟斷衆生相吾我相具足空
法相何以故以相莊嚴如取相者法答曰
若佛但以妙法莊嚴其心身無相好者
或有可度衆生心生輕慢謂佛身相不具
不能一心樂受佛法譬如以不淨器盛諸
美食人所不喜如臭皮嚢盛諸寶物取者
不樂以是故佛以三十二相莊嚴其身
復次佛常於大衆中作師子吼言我於衆
生中一切功徳最爲第一若佛生身不以
相好莊嚴或有人言身形醜陋何所能知
佛以三十二相八十隨形好莊嚴其身衆生
猶有不信何況不以相好莊嚴復次佛法
甚深常寂滅相故狂愚衆生不信不受謂
身滅盡無所一取以是故佛以廣長舌梵
音聲身放大光爲種種因縁譬喩説上妙
法衆生見佛身相威徳又聞音聲皆歡喜
信樂復次莊嚴物有内外禪定智慧諸功徳
等是内莊嚴身相威徳持戒具足是外莊嚴
佛内外具足復次佛愍念一切衆生出興於
世以智慧等諸功徳饒益利根衆生身相
莊嚴饒益鈍根衆生心莊嚴開涅槃門身
莊嚴開天人樂門身莊嚴故置衆生於三福
處心莊嚴故置衆生入三解脱門身莊嚴
故拔衆生於三惡道心莊嚴故拔衆生於三
界獄如是等無量利益因縁故以相好莊
嚴生身
經欲生菩薩家欲得鳩摩羅伽地欲得不
離諸佛當學般若波羅蜜論菩薩家者若
於衆生中發甚深大悲心是爲生菩薩家
如生王家無敢輕者亦不畏飢渇寒熱等
入菩薩道中生菩薩家亦如是以佛子
故諸天龍鬼神諸聖人等無敢輕者益加
恭敬不畏惡道人天賤處不畏聲聞辟支
佛人外道論師來沮其心復次菩薩初發意
一心作願從今日不復隨諸惡心但欲度
脱一切衆生當得阿耨多羅三藐三菩提
復次菩薩若能知諸法實相不生不滅得無
生法忍從是以往常住菩薩道如前所説
持心經中我見錠光佛時得諸法無生忍
初具足六波羅蜜自爾之前都無布施持戒
等復次若菩薩作是念如恒河沙等劫爲
一日一夜用是日夜三十日爲月十二月
爲歳如是歳數過百千萬億劫乃有一佛
於是佛所供養持戒集諸功徳如是恒河
沙等諸佛然後受記作佛菩薩心不懈怠
不沒不厭悉皆樂行復次菩薩於諸邪定
五逆衆生及斷善根人中而生慈悲令入
正道不求恩報復次菩薩初發心以來不
爲諸煩惱所覆所壞復次菩薩雖觀諸法
實相於諸觀心亦不生著復次菩薩自然
口常實言乃至夢中亦不妄語復次菩薩有
所見色皆是佛色念佛三昧力故於色亦
不著復次菩薩見一切衆生流轉生死苦中
一切樂中心亦不著但作願言我及衆生
何時當度復次菩薩於一切珍寶心不生
著唯樂三寶復次菩薩常斷婬欲乃至
不生念想況有實事復次衆生眼見菩薩
者即得慈三昧復次菩薩能令一切法悉
爲佛法無有聲聞辟支佛法凡夫之法種種
差別復次菩薩分別一切法於一切法中
亦不生法相亦不生非法相如是等無量
因縁是名生菩薩家問曰從發心已來已
生菩薩家今云何欲生菩薩家當學般若
波羅蜜答曰有二種菩薩家有退轉家不退
轉家名字家實家淨家雜家有信堅固家不
堅固家爲不退轉家乃至信堅固家欲得
如是等家故言欲生菩薩家當學般若波羅
蜜欲得鳩摩羅伽地者或有菩薩從初發
心斷婬欲乃至阿耨多羅三藐三菩提常
行菩薩道是名鳩摩羅伽地復次或有菩
薩作願世世童男出家行道不受世間愛
欲是名爲鳩摩羅伽地復次又如王子名
鳩摩羅伽佛爲法王菩薩入法正位乃至
十地故悉名王子皆任爲佛如文殊師
利十力四無所畏等悉具佛事故住鳩摩
羅伽地廣度衆生復次又如童子過四歳
以上未滿二十名爲鳩摩羅伽若菩薩
初生菩薩家者如嬰兒得無生法忍乃至
十住地離諸惡事名爲鳩摩羅伽地欲得
如是地當學般若波羅蜜常欲不離諸佛
者菩薩世世所生常値諸佛問曰菩薩當
化衆生何故常欲値佛答曰有菩薩未
入菩薩位未得阿鞞跋致受記別故若
遠離諸佛便壞諸善根沒在煩惱自不能
度安能度人如人乘船中流壞敗欲度他
人反自沒水又如少湯投大冰池雖消
少處反更成冰菩薩未入法位若遠離諸
佛以少功徳無方便力欲化衆生雖少
利益反更墜落以是故新學菩薩不應
遠離諸佛問曰若爾者何以不説不離聲
聞辟支佛聲聞辟支佛亦能利益菩薩答曰
菩薩大心聲聞辟支佛雖有涅槃利益無
一切智故不能教導菩薩諸佛一切種智
故能教導菩薩如象沒泥非象不能
出菩薩亦如是若入非道中唯佛能救同
大道故以是故説菩薩常欲不離諸佛復
次菩薩作是念我未得佛眼故如盲無異
若不爲佛所引導則無所趣錯入餘道
設聞佛法異處行者未知教化時節行法多
少復次菩薩見佛得種種利益或眼見
心清淨若聞所説心則樂法得大智慧隨
法修行而得解脱如是等値佛無量利益
豈不一心求欲見佛譬如嬰兒不應離
母又如行道不離糧食如大熱時不離
涼風冷水如大寒時不欲離火如度深
水不應離船譬如病人不離良醫菩薩
不離諸佛過於上事何以故父母親屬知
識人天王等皆不能如佛利益佛利益
諸菩薩離諸苦處住世尊之地以是因縁
故菩薩常不離佛問曰有爲之法欺誑不
眞皆不可信云何得如願不離諸佛答
曰福徳智慧具足故乃應得佛何況不
離諸佛以衆生有無量劫罪因縁故不
得如願雖行福徳而智慧薄少雖行智
慧而福徳薄少故所願不成菩薩求佛道
故要行二忍生忍法忍行生忍故一切衆
生中發慈悲心滅無量劫罪得無量福徳
行法忍故破諸法無明得無量智慧二行
和合故何願不得以是故菩薩世世常不
離諸佛復次菩薩常愛樂念佛故捨身受
身恒得値佛譬如衆生習欲心重受婬鳥
身所謂孔雀鴛鴦等習瞋恚偏多生毒虫
中所謂惡龍羅刹蜈蚣毒蛇等是菩薩心
不貴轉輪聖王人天福樂但念諸佛是故
隨心所重而受身形復次菩薩常善修念
佛三昧因縁故所生常値諸佛如般舟三
昧中説菩薩入是三昧即見阿彌陀佛
便問其佛何業因縁故得生彼國佛即答
言善男子以常修念佛三昧憶念不廢故
得生我國問曰何者是念佛三昧得生彼
國答曰念佛者念佛三十二相八十隨形好
金色身身出光明遍滿十方如融閻浮檀
金其色明淨又如須彌山王在大海中日
光照時其色發明行者是時都無餘色想所
謂山地樹木等但見虚空中諸佛身相如眞
琉璃中赤金外現亦如比丘入不淨觀但
見身體膖脹爛壞乃至但見骨人是骨人
無有作者亦無來去以憶想故見菩薩摩
訶薩入念佛三昧悉見諸佛亦復如是以
攝心故心清淨故譬如人莊嚴其身照淨
水鏡無不悉見此水鏡中亦無形相以明
淨故見其身像諸法從本以來常自清淨
菩薩以善修淨心隨意悉見諸佛問其所
疑佛答所問聞佛所説心大歡喜從三昧
起作是念言佛從何所來我身亦不去即
時便知諸佛無所從來我亦無所去復作
是念三界所有皆心所作何以故隨心所
念悉皆得見以心見佛以心作佛心即是
佛心即我身心不自知亦不自見若取心
相悉皆無智心亦虚誑皆從無明出因是
心相即入諸法實相所謂常空得如是三
昧智慧已二行力故隨意所願不離諸佛
如金翅鳥王二翅具足故於虚空中自在
所至菩薩得是三昧智慧力故或今身隨
意供養諸佛命終亦復値遇諸佛以是故
説菩薩常不離諸佛者當學般若波羅蜜
大智度論卷第二十九

大智度論釋初品中善根供養義
第四十六卷第
三十
　　聖者龍樹造
　　後秦龜茲國三藏鳩摩羅什譯
經欲以諸善根供養諸佛恭敬尊重讃歎隨
意成就者當學般若波羅蜜論菩薩既
得不離諸佛當應供養若得値佛而無
供具甚爲不悦如須摩提菩薩秦言妙
意見然燈佛無供養具周旋求索見賣
華女以五百金錢買得五莖青蓮華以供
養佛又薩陀波崙菩薩爲供養師故賣
身血肉如是等菩薩既得見佛心欲供養
若無供具其心有礙譬如庶民遇見君長
不持禮貺則爲不敬是故諸菩薩求供養
具供養諸佛佛雖不須菩薩心得具足
譬如農夫遇好良田而無種子雖欲加
功無以肆力心大愁憂菩薩亦如是得
遇諸佛而無供具設有餘物不稱其意
心便有礙諸善根者所謂善根果報華香
瓔珞衣服幡蓋種種珍寶等所以者何或
時以因説果如言一月食千兩金金
不可食因金得食故言食金或時以果
説因如見好畫言是好手手非是畫見
畫妙故説言手好善根果報亦如是以善
根業因縁故得供養之具名爲善根問
曰若爾者何不即説華香等而説其因答
曰供養具有二種一者財供養二者法供
養若但説華香等供養則不攝法供養今
説善根供養當知則財法倶攝供養者若
見若聞諸佛功徳心敬尊重迎逆侍送旋繞
禮拜曲躬合手而住避坐安處勸進飮食




華香珍寶等種種稱讃持戒禪定智慧諸功
徳有所説法信受教誨如是善身口意業
是爲供養尊重者知一切衆生中徳無過
上故言尊敬畏之心過於父母師長君王
利益重故故言重恭敬者謙遜畏難故
言恭推其智徳故言敬讃歎者美其功
徳爲讃讃之不足又稱揚之故言歎隨
意成就者若須華供養如意即至或求得或
不求而得有自然出者或變化生乃至伎
樂供養之具悉皆如是問曰菩薩遇得便以
供養何以隨意求索答曰福徳從心於所
愛重持用供養得福増多如阿育王小兒
時以所重土持用奉佛得閻浮提王一日
之中起八萬塔若大人雖以多土投鉢而
無所得非所重故有人偏貴重華以其所
貴持供養佛得福増多乃至寶物亦如是
復次隨時所宜若寒時應以薪火上衣温室
被褥及以飮食熱時應以冰水扇蓋涼室
生薄之服上妙之食風雨之時就送供具如
是等隨時供養又隨土地所宜隨受者所
須皆持供養復次隨意供養者有菩薩知
佛無所須又知諸物虚誑如幻一相所謂無
相爲教化衆生故隨衆生國土所重引導
故供養復有菩薩得甚深禪定生菩薩神
通以神通力故飛到十方佛前或於佛國
若須遍雨天華即滿三千世界持供養
佛或雨天栴檀或雨眞珠光明鮮發或雨
七寶或雨如意珠大如須彌或雨妓樂音
聲清妙或以身如須彌以爲燈炷供養諸
佛如是等名爲財供養又菩薩行六波羅
蜜以法供養諸佛或有菩薩行一地法
供養諸佛乃至十地行法供養或時菩薩
得無生法忍自除煩惱及衆生煩惱是法
供養或時菩薩住於十地以神力故令地
獄火滅於餓鬼道皆得飽滿令畜生得離
恐怖令生人天漸住阿惟越致地如是
等大功徳力故名爲法供養以是故説欲
得善根成就當學般若波羅蜜
經欲滿一切衆生所願衣服飮食臥具塗香
車乘房舍床榻燈燭等當學般若波羅蜜
論問曰有何次第欲滿一切衆生願答
曰菩薩業有二種一爲供養諸佛二爲度
脱衆生以供養諸佛得無量福徳持是福
徳利益衆生所謂滿衆生願如賈客主入
海採寶安隱得出利益所親及知識等菩
薩如是入諸佛法海得無量功徳之寶利
益衆生如小王供養大王能令歡喜與
其所願職位財帛還其本國利益人物除
却怨賊菩薩供養諸佛法王故得受記
別以無量善根珍寶得無盡智力來入衆
生善人供養貧者隨其所須而給與之魔
民邪見外道之屬悉皆破壞是爲供養諸
佛次滿衆生所願問曰菩薩實能滿一切
衆生願不若悉滿衆生願餘佛菩薩何所
利益若不悉滿是中何故説欲滿一切衆
生願當學般若波羅蜜答曰有二種願一
者可得願二者不可得願不可得願者
有人欲籌量虚空盡其邊際及求時方邊
際如小兒求水中月鏡中像如是等願皆
不可得可得願者鑚木求火穿地得水
修福得人天中生及得阿羅漢辟支佛果
乃至得諸佛法王如是等名皆可得願可
得願有二種一謂世間二謂出世間是中
世間願故滿衆生願云何得知以飮食床
臥具乃至燈燭所須之物皆給與之問曰
菩薩何以故與衆生易得願不與難者答
曰願有下中上下願令致今世樂因縁中
願與後世樂因縁上願與涅槃因縁是故
先與下願次及中願然後上願復次衆生
多著今樂少求後樂涅槃樂者轉復少也
若説多者少亦攝之復次此經前後多説
後世涅槃道少説今世利事菩薩法者常
與衆生種種利益不應有捨所以者何
初心但欲令諸衆生行大乘法以不堪受
化次與聲聞辟支佛道若復不能當與十
善四梵行等令修福徳若衆生都不樂者
如是衆生不應遺捨當與今世利益所謂
飮食等也復次凡夫雖能與人飮食等滿
彼願者皆有因縁若今世事若後世事聲聞
辟支佛雖無因縁滿衆生願而所益甚少
菩薩摩訶薩行檀波羅蜜業因縁故得爲
國王或爲大長者財富無量四方衆生若來
求者盡滿足之如頻頭居士爲大檀越坐
七寶大床金剛爲脚敷以天褥以赤眞珠
上爲帳幔左右立侍各八萬四千皆莊嚴
琦妙開四大門恣所求者晝夜六時鳴鼓
又放光明十方無量衆生有聞鼓聲光明
觸身者無不悉來欲得種種飮食者長
者見其大集即時默然仰視虚空於時空
中雨種種百味之食隨意皆得若衆生不
自取者左右給使分布與之足滿乃止須
飮食衣被臥具寶物等皆亦如是恣衆生
所欲已然後説法令離四食皆住阿鞞
跋致地如是等菩薩神通力故能滿衆生
願問曰佛在時衆生尚有飢餓天不降
雨衆生困弊佛猶不能滿一切衆生之願
云何菩薩能滿其願答曰菩薩住於十地
入首楞嚴三昧於三千大千世界或時現
初發意行六波羅蜜或現阿鞞跋致或現
一生補處於兜率天上爲諸天説法或
從兜率天上來下生淨飯王宮或現出
家成佛或現大衆中轉法輪度無量衆
生或現入涅槃起七寶塔遍諸國土令
衆生供養舍利或時法都滅盡菩薩利益
如是何況於佛而佛身有二種一者眞身
二者化身衆生見佛眞身無願不滿佛
眞身者遍於虚空光明遍炤十方説法
音聲亦遍十方無量恒河沙等世界滿中
大衆皆共聽法説法不息一時之頃各隨
所聞而得解悟如劫盡已衆生行業因縁
故大雨澍下間無斷絶三大所不能制
惟有劫盡十方風起更互相對能持此水
如是法性身佛有所説法除十住菩薩三
乘之人皆不能持惟有十住菩薩不可思
議方便智力悉能聽受衆生其有見法身
佛無有三毒及衆煩惱寒熱諸苦一切
皆滅無願不滿如如意珠尚令衆生隨願
皆得豈況於佛珠與一切世間之願佛
與一切出世間願若言佛不能悉滿衆生
所願是語不然復次釋迦文尼佛王宮受
身現受人法有寒熱飢渇睡眠受諸誹謗
老病死等内心智慧神徳眞佛正覺無有異
也欲滿衆生所願悉皆能滿而不滿者以
無數世來常滿衆生衣食之願而不免苦
今但以涅槃無爲常樂益之如人憐愍所
親不與雜毒美食如是世間願者生諸結
使又復離時心生大苦是故不以爲要
復次有人言釋迦牟尼佛已滿衆生所願
而衆生自不能得如毘摩羅詰經説佛以
足指案地即時國土七寶莊嚴我佛國如
是爲多怒害者現佛國異又如龍王等
心降雨在人爲水餓鬼身上皆爲炭火問
曰若能滿一切衆生願者則衆生有邊無
有受諸飢寒苦者何以故一切衆生皆滿
所願願離苦得樂故答曰滿一切者名字
一切非實一切如法句偈説
　　　　一切皆懼死　莫不畏杖痛　　　　
　　　　恕己可爲譬　勿殺勿行杖
雖言一切畏杖痛如無色衆生無身故則
無杖痛色界衆生雖可有身亦無杖痛
欲界衆生亦有不受杖痛而言一切謂應
得杖者説言一切非實一切以是故菩薩
滿一切衆生所願謂應可得者然菩薩心
無齊限福徳果報亦無有量但衆生無量
阿僧祇劫罪厚障故而不能得如舍利弗弟
子羅頻周比丘持戒精進乞食六日而不
能得乃至七日命在不久有同道者乞
食持與鳥即持去時舍利弗語目揵連汝大
神力守護此食令彼得之即時目連持食
往與始欲向口變成爲泥又舍利弗乞食
持與而口自合最後佛來持食與之以佛
福徳無量因縁故令彼得食是比丘食已
心生歡喜倍加信敬佛告比丘有爲之法
皆是苦相爲説四諦即時比丘漏盡意解得
阿羅漢道有薄福衆生罪甚此者佛不能
救又知衆生不可得故深達法性故諸佛
無有憶想分別是可度是不可度心常寂
滅意無増減以是故菩薩欲滿一切衆生
願彼以罪故而不能得菩薩無咎飮食
者略説麁細二種餅飯等百味之食經雖説
四食衆生久住而此但説揣食餘者無色
不可相與若施揣食則與三食何以故
因揣食故増益三食如經所説檀越施
食則與受者五事利益飮總説二種一者草
木酒所謂蒲桃甘蔗等及諸穀酒二者草木
漿甘蔗漿蒲桃漿石蜜漿安石榴漿梨奈
漿波盧沙果漿等及諸穀漿如是和合人中
飮食及天飮食所謂修陀甘露味天果食等
摩頭摩陀婆漿等衆生各各所食或食穀者
或食肉者或食淨者不淨者來皆飽滿衣服
者衣有二種或從衆生生所謂綿絹毛毳
皮韋等或從草木生所謂布㲲樹皮等
有諸天衣無有經緯自然樹出光色輕軟
臥具者床榻被褥幃帳枕等塗香者有二
種一者栴檀木等摩以塗身二者種種雜
香擣以爲末以塗其身及熏衣服并塗
地壁乘者所謂象馬車輿等房舍者所謂
土木寶物所成樓閣殿堂宮觀等以障寒熱
風雨賊盜之屬燈燭者所謂脂膏蘇油漆
蝋明珠等諸物者是一切衆生所須之物
不可具説故略言諸物問曰此中何以不
説燒香妙華等答曰説諸物者皆已攝
之問曰若爾者但應略説三種飮食衣服
莊嚴之具答曰此諸物是所須要者若慈
念衆生以飮食爲先次以衣服以身垢
臭須以塗香次以臥具寒雨須房舍黒闇
須燈燭問曰華香亦能除臭何故不説答
曰華非常有亦速萎爛利益少故是故不
説燒香者寒則所須熱時爲患塗香寒熱
通用寒時雜以沈水熱時雜以栴檀以塗
其身是故但説塗香問曰若行檀波羅蜜
得無量果報能滿一切衆生所願何故言
欲滿衆生願當學般若波羅蜜答曰先已説
以般若波羅蜜和合故得名檀波羅蜜今
當更説所可滿衆生願者非謂一國土一
閻浮提都欲滿十方世界六趣衆生所願
非但布施所能辦故以般若波羅蜜破近
遠相破一切衆生相非一切衆生相除諸
礙故彈指之頃化無量身遍至十方能滿
一切衆生所願如是神通利益要從般若出
生以是故菩薩欲滿一切衆生願當學般
若波羅蜜
經復次舍利弗菩薩摩訶薩欲使如恒河
沙等世界衆生立於檀波羅蜜立於尸羅羼
提毘梨耶禪般若波羅蜜當學般若波羅蜜
論問曰是義次第有何因縁答曰利有
三種今世利後世利畢竟利復有三種樂
今世後世出世樂前説今世利樂此説後
世出世利樂以是故令衆生住六波羅蜜
菩薩愍念衆生過於父母念子慈悲之心
徹於骨髓先以飮食充足其身除飢渇苦
次以衣服莊嚴其身令得受樂菩薩心
不滿足復作是念衆生已得今世樂復更
思惟令得後世樂若以世間六波羅蜜
教之則得人天中樂久後還來輪轉生死
當復以出世間六波羅蜜令得無爲常樂
復次先以衣服華香等莊嚴其身今以功
徳莊嚴其心若有三種莊嚴則爲具足無
有過者一者衣服七寶等二者福徳三者
道法菩薩欲具足三種莊嚴衆生故先説
功徳果報今説功徳因縁復次前説雖
有大施而衆生罪故不能悉得如餓鬼經
説雖與其食而不得噉變成炭火不淨
之物又菩薩不捨一切當作方便令衆生
得衣食利益是故教修福業自行自得菩
薩善知因縁不可強得教令得之以是
故次第教衆生住六波羅蜜問曰菩薩志
願令十方一切衆生住六波羅蜜何故但
説如恒河沙世界衆生答曰爲聽法者聞
恒河沙故又於新發意菩薩以無邊無量
爲多多則致亂若大菩薩不以恒河沙
爲數復次説如恒河沙者是無邊無量數
如後品中説復次如恒河沙者已説十方
諸世界此中亦不言一恒河沙不應爲
難以是故説如恒河沙世界無咎恒河
沙世界義如先説衆生者於五衆十八界
十二入六種十二因縁等衆多法中假名衆
生是天是人是牛是馬衆生有二種動者靜
者動者生身口業靜者不能有色衆生無
色衆生無足二足四足多足衆生世間出世
間衆生大者小者賢聖凡夫邪定正定不定
衆生苦樂不苦不樂衆生上中下衆生學
無學非學非無學衆生有想無想非有想非
無想衆生欲界色界無色界衆生欲界衆生
者有三種以善根有上中下故上者六欲
天中者人中富貴下者人中卑賤以面類
不同故四天下別異不善亦有三品上者
地獄中者畜生下者餓鬼復次欲界衆生有
十種三惡道人及六天地獄有三種熱地獄
寒地獄黒闇地獄畜生有三種空行陸行水
行晝行夜行晝夜行如是等差別鬼有二
種弊鬼餓鬼弊鬼如天受樂但與餓鬼同
住即爲其主餓鬼腹如山谷咽如針身
惟有三事黒皮筋骨無數百歳不聞飮食
之名何況得見復有鬼火從口出飛蛾投
火以爲飮食有食糞涕唾膿血洗器遺餘
或得祭祀或食産生不淨如是等種種餓
鬼六欲天者四王天等於六天中間別復
有天所謂持瓔珞天戲忘天心恚天鳥足
天樂見天此諸天等皆六天所攝有人言欲
界衆生應有十一種先説五道今益阿修
羅道問曰阿修羅即爲五道所攝是阿修羅
非天非人地獄苦多畜生形異如是應鬼
道所攝答曰不然阿修羅力與三十三天
等何以故或爲諸天所破或時能破諸天
如經中説釋提桓因爲阿修羅所破四種
兵衆入藕根孔以自藏翳受五欲樂與天
相似爲佛弟子如是威力何得餓鬼所攝
以是故應有六道復次如阿修羅甄陀羅乾
沓婆鳩槃茶夜叉羅刹浮陀等大神是天阿
修羅民衆受樂小減諸天威徳變化隨意
所作是故人疑言是修羅非修羅修羅秦
言大也説者言是阿修羅非修羅阿
修羅道初得名餘者皆同一道問曰經
説有五道云何言六道答曰佛去久
經流遠法傳五百年後多有別異部部不
同或言五道或言六道若説五者於佛
經迴文説五若説六者於佛經迴文説
六又摩訶衍中法華經説有六趣衆生觀
諸義旨應有六道復次分別善惡故有
六道善有上中下故有三善道天人阿修
羅惡有上中下故地獄畜生餓鬼道若不
爾者惡有三果報而善有二果是事相違
若有六道於義無違問曰善法亦有三果
下者爲人中者爲天上者涅槃答曰是中
不應説涅槃但應分別衆生果報住處
涅槃非報故善法有二種一者三十七品能
至涅槃二者能生後世樂今但説受身善
法不説至涅槃善法世間善有三品上分
因縁故天道果報中分因縁故人道果報下
分因縁故阿修羅道果報問曰汝自説阿修
羅與天等力受樂與天不異云何今説善
下分爲阿修羅果報答曰人中可得出家
受戒以至於道阿修羅道結使覆心得道
甚難諸天雖隨結使心直信道阿修羅衆
心多邪曲不時近道以是故阿修羅雖與
天相似以其近道難故故在人下如龍
王金翅鳥力勢雖大亦能變化故在畜生道
中阿修羅道亦如是問曰若龍王金翅鳥
力勢雖大猶爲畜生道攝阿修羅亦應餓
鬼道攝何以更作六道答曰是龍王金翅
鳥雖復受樂傍行形同畜生故畜生道攝
地獄餓鬼形雖似人以其大苦故不入人
道阿修羅力勢既大形似人天故別立六
道是爲略説欲界衆生色無色界衆生如
後品中説立檀波羅蜜者菩薩語諸衆生當
行布施貧爲大苦無以貧故作諸惡行
墮三惡道作諸惡行墮三惡道則不可
救衆生聞已捨慳貪心行檀波羅蜜如後
品中廣説復次菩薩於衆生前種種因縁種
種譬喩而爲説法毀呰慳貪夫慳貪者自
身所須惜不能用見告求者心濁色變
即於現身聲色醜惡種後世惡業故受形
醜陋先不種布施因縁故今身貧賤慳著
財物多求不息開諸罪門專造惡事故墮
惡道中復次生死輪轉利益之業無過布施
今世後世隨意便身之事悉從施得施爲
善導能開三樂天上人中涅槃之樂所以
者何好施之人聲譽流布八方信樂無不愛
敬處大衆中無所畏難死時無悔其人
自念我以財物殖良福田人天中樂涅槃
之門我必得之所以者何施破慳結慈念
受者滅除瞋惱嫉妬心息恭敬受者則
除憍慢決定心施疑網自裂知施果報則
除邪見及滅無明如是等諸煩惱破則涅
槃門開復次非但開三樂而已乃能開無
量佛道世尊之處所以者何六波羅蜜是佛
道檀爲初門餘行皆悉隨從如是等布施
有無量功徳以是因縁故令衆生立檀波
羅蜜檀波羅蜜義如先檀中説立尸羅者菩
薩於衆生前讃説戒行汝諸衆生當學持
戒持戒之徳拔三惡趣及人中下賤令得
天人尊貴乃至佛道戒爲一切衆生衆樂
根本譬如大藏出諸珍寶戒爲大護能滅
衆怖譬如大軍破賊戒爲莊嚴如著瓔
珞戒爲大船能度生死巨海戒爲大乘能
致重寶至涅槃城戒爲良藥能破結病
戒爲善知識世世隨逐不相遠離令心安
隱譬如穿井已見濕泥喜慶自歡無復
憂患戒能成就利益諸行譬如父母長育
衆子戒爲智梯能入無漏戒能驚怖諸結
譬如師子能令群獸攝伏戒爲一切諸徳之
根出家之要修淨戒者所願隨意譬如如
意珠應念時得如是等種種讃戒之徳令
衆生歡喜發心住尸羅波羅蜜住羼提者
於衆生前讃歎忍辱忍爲一切出家之力
能伏諸惡能於衆中現奇特事忍能守護
令施戒不毀忍爲大鎧衆兵不加忍爲
良藥能除惡毒忍爲善勝於生死險道安
隱無患忍爲大藏施貧苦人無極大寶
忍爲大舟能渡生死此岸到涅槃彼岸
忍爲磫𥗫能瑩明諸徳若人加惡如猪
揩金山益發其明求佛道度衆生之利
器忍爲最妙行者當作是念我若以瞋
報彼則爲自害又我先世自有是罪不得
如意要必當償若於此人不受餘亦害我
倶不得免云何起瞋
復次衆生爲煩惱所牽起諸惡事不得自
在譬如人爲非人所持而罵辱良醫良
醫是時但爲除鬼不嫌其罵行者亦如
是衆生加惡向己不嫌其瞋但爲除
結復次行忍之人視前罵辱者如父母視
嬰孩見其瞋罵益加慈念愛之踰深又
復自念彼人加惡於我是業因縁前世自造
今當受之若以瞋報更造後苦何時解已若
今忍之永得離苦是故不應起瞋如是
種種因縁訶瞋恚生慈悲入衆生忍中入
衆生忍中已作是念十方諸佛所説法皆
無有我亦無我所但諸法和合假名衆生
如機關木人雖能動作内無有主身亦如
是但皮骨相持隨心風轉念念生滅無常空
寂無有作者無罵者亦無受者本末畢竟
空故但顛倒虚誑故凡夫心著如是思惟已
則無衆生無衆生已法無所屬但因縁和
合無有自性如衆生和合強名衆生法亦
如是即得法忍得是衆生忍法忍故能得
阿耨多羅三藐三菩提何況諸餘利益衆生
聞是已住羼提波羅蜜立毘梨耶者教衆
生言汝莫懈怠若能精進諸善功徳悉皆易
得若懈怠者見木有火而不能得何況餘
事是故勸令精進若人隨方便精進無願
不得凡得勝法非無因縁皆從精進
生精進有二相一能進生諸善法二能除
諸惡法復有三相一欲造事二精進作三不
休息復有四相已生惡法斷之令滅未生
惡法能令不生未生善法能令發生已生
善法能令増長如是等名精進相精進故
能助成一切善法譬如火得風助其然乃
熾又如世間勇健之人能越山渡海道
法精進乃至能得佛道何況餘事衆生聞已
皆立精進波羅蜜復次菩薩見有未發阿
耨多羅三藐三菩提者爲讃歎阿耨多羅三
藐三菩提法於一切諸法中最爲第一極
爲尊貴能饒益一切令得諸法實相不誑
之法有大慈悲具一切智金色身相第一微
妙三十二相八十隨形好無量光明無量戒定
智慧解脱解脱知見三達無礙於一切法無
礙解脱得如是者一切衆生中最爲上尊
應受一切世間供養若人但心念佛尚得
無量無盡福徳何況精進布施持戒供養承
事禮拜者語衆生言佛事如是汝等當發
無上道心懃修精進行如法者得之不難衆
生聞是已便發無上道心若發心者不可
但空爾而得當行檀波羅蜜行檀波羅蜜
次行尸羅波羅蜜羼提波羅蜜禪波羅蜜般
若波羅蜜行五波羅蜜則是毘梨耶波羅
蜜若不發大乘心者當教辟支佛道若
無辟支佛道者教行聲聞道若無聲聞道
者教令離色受無色定寂滅安樂若無無
色定者教令離欲受色界種種禪定樂若
無禪者教令修十善道人天中受種種樂
莫自懈怠空無所得貧窮下賤種種懃苦甚
爲可患懈怠法者最爲弊惡破壞今世後
世利益善道衆生聞已集諸善法懃行精進
立禪者菩薩於衆生前讃歎禪定清淨樂内
樂自在樂離罪樂今世後世樂聖所受樂梵天
王樂遍身受樂深厚妙樂汝諸衆生何以著
五欲不淨樂與畜生同受諸罪垢樂而捨
是妙樂若汝能捨小樂則得大樂汝不見
田夫棄少種子後獲大果如人獻王少物
而得大報如少鉤餌而得大魚所捨甚少
而所獲大多智者亦如是能棄世間之樂
得甚深禪定快樂既得此樂反觀欲樂甚
爲不淨如從獄出如病疹得差更不求
藥復次禪定名實智初門令智慧澄靜能
照諸法如燈在密室其明得用若依禪
定得四無量背捨勝處神通辯才等諸甚深
功徳悉皆具得能令瓦石變成如意寶
珠何況餘事隨意所爲無不能作入地
如水履水如地手捉日月身不焦冷化
爲種種禽獸之身而不受其法或時變身
充滿虚空或時身若微塵或輕如鴻毛或
重若太山或時以足指按地天地大動
如動草葉如是等神通變化力皆從禪得
衆生聞是已立於禪波羅蜜立般若波羅蜜
者菩薩教諸衆生當學智慧智慧者其明
第一名爲慧眼若無慧眼雖有肉眼猶
故是盲雖云有眼與畜生無異若有
智慧自別好醜不隨他教若無智慧隨
人東西如牛駱駝穿鼻隨人一切有爲法
中智慧爲上聖所親愛能破有爲法故
如經中説於諸寶中智慧寶爲最一切利
器中慧刀利爲最住智慧山頂無有憂患
觀諸苦惱衆生無不悉見智慧刀能斷無
始煩惱生死連鎖智慧力故能具六波羅蜜
得不可思議無量佛道成一切智何況聲聞
辟支佛及世間勝事是智慧増長清淨不可
沮壞名爲波羅蜜衆生聞已住般若波羅
蜜復次菩薩或時不以口教或現神足光
明令衆生住六波羅蜜或現種種餘縁乃
至夢中爲作因縁使其覺悟令衆生住六
波羅蜜是故經言欲令衆生住六波羅蜜當
學般若波羅蜜
經欲殖一善根於佛福田中至得阿耨多羅
三藐三菩提不盡者當學般若波羅蜜論
善根者三善根無貪善根無瞋善根無癡善
根一切諸善法皆從三善根生増長如藥
樹草木因有根故得生成増長以是故名
爲諸善根今言善根者善根因縁供養之
具所謂花香燈明及法供養持戒誦經等
因中説果何以故香華不定以善心供養
故名爲善根布施非即是福但能破慳貪
開善法門善根名爲福如針導綖縫衣
縫非針也一者若華若香若燈明若禮敬
若誦經持戒若禪定若智慧等一一供養及
法供養殖於諸佛田中佛田者十方三
世諸佛若佛在世若形像若舍利若但念佛
殖者專心堅著問曰經言種種福田今
何以獨言殖於佛田答曰雖有種種福田
佛爲第一福田以十力四無所畏十八不
共法如是等無量佛法具足是故獨説殖
於佛田法寶雖爲佛師若佛不説法爲無
用如雖有好藥若無良醫藥則無用以
是故法寶雖上而前説佛寶何況僧寶復
次佛田能獲無量果報餘者雖言無量而
有差降以是故佛田第一不盡者諸佛成
就無量功徳故於中殖福福亦無盡復
次佛功徳無量無邊無數無等故殖福者福
亦不盡復次佛爲菩薩時縁一切衆生如
衆生無量無邊故福亦無盡復次佛田清
淨拔愛等諸煩惱穢草淨戒爲平地大慈
悲爲良美除諸惡邪鹹土三十七品爲溝
港十力四無所畏四無礙智等爲垣牆能
出生三乘涅槃果報殖種於此無上無比
田者其福無盡問曰一切有爲法無常相
故皆歸於盡福從因縁生何得不盡答曰
亦不言常不盡自言乃至得佛中間不
盡復次一切有爲法雖念念生滅相續不
斷果報不失故名爲不盡如燈雖焔焔生
滅不名滅脂盡炷滅乃可稱滅福亦如
是深心種於良田故乃至法盡而亦不盡
復次菩薩知諸法實相如涅槃不盡福徳入
諸法實相故而亦不盡問曰若爾者涅槃
不盡福徳亦應常不盡云何言乃至佛中間
不盡答曰是福徳者以智慧力故令是
功徳如涅槃畢竟空不生不滅以是故喩
如涅槃非即涅槃若是涅槃不應爲喩
若是涅槃云何果報成佛而不盡譬如三解
脱門空無相無作如解脱畢竟空相是空解
脱門觀世間亦畢竟空如解脱無相相是
無相解脱門觀世間亦無相相如解脱無
作相是無作解脱門觀世間亦無作相以
是故説欲殖一善根於佛福田乃至阿耨
多羅三藐三菩提而不盡者當學般若波羅
蜜
　　大智度論初品中諸佛稱讃其命釋論
第四十七
經復次舍利弗菩薩摩訶薩欲令十方諸佛
稱讃其名當學般若波羅蜜論問曰菩薩
若觀諸法畢竟空内無吾我已破憍慢云
何欲令諸佛稱讃其名又菩薩法應供養
諸佛云何反求諸佛供養答曰佛法有二
門一爲第一義門二爲世俗法門以世俗
門故欲令諸佛讃歎雖爲諸佛所讃歎
而不見我不取衆生相世間假名故説汝
言云何反求佛供養者如後品中佛所讃
歎菩薩畢竟阿鞞跋致阿耨多羅三藐三菩提
今是菩薩欲得決定知是阿鞞跋致以不
以是故求佛讃歎非求供養復次餘人餘
衆生貪欲瞋恚愚癡覆心故不能如實讃
歎何以故若偏有所愛不見實過但見
功徳若偏有所瞋但見其過不見其徳
若愚癡多不能如實見其好醜諸天世人
雖有智慧三毒薄者亦不能得如實讃
猶有謬失無一切智故結使不盡故聲聞
辟支佛三毒雖盡亦不能如實讃猶有餘
氣未盡又智慧不具足故唯佛一人三毒
及氣永盡成就一切智故能如實讃不増
不減以是故行者欲得諸佛所讃知其實
徳不求餘人稱讃問曰若諸佛出於三
界不著世間無有我及我所視於外道惡
人大菩薩阿羅漢一等無異云何讃歎菩
薩答曰佛雖無吾我無有憎愛於一切
法心無所著憐愍衆生以大慈悲心引導
一切故分別善人而有所讃亦欲破壞
惡魔所願以佛讃歎故無量衆生愛樂菩
薩恭敬供養後皆成就佛道以是故諸佛
讃歎菩薩問曰云何讃歎答曰如佛於
大衆中説法欲令衆生入甚深法讃是菩
薩如薩陀波崙等復次佛讃歎菩薩言是
菩薩能觀諸法畢竟空亦能於衆生有大
慈悲能行生忍亦不見衆生雖行法忍
於一切法而不生著雖觀宿命事不墮
始見雖觀衆生入無餘涅槃而不墮邊
見雖知涅槃是無上實法亦能起身口意
善業雖行生死中而深心愛樂涅槃雖
住三解脱門觀於涅槃亦不斷本願及善
行如是等種種奇特功徳甚爲難有復次
若菩薩未得無生忍未得五神通生死肉
身有大慈悲心能爲衆生故内外所有所
貴惜者悉能施與外謂所著妻子上妙五欲
如意珠最上寶安樂國土等内謂身體肌
肉皮膚骨血頭目髓腦耳鼻手足如是等施
甚爲難有是故諸佛讃歎其徳若菩薩入
法位得神通行苦行不足爲難以是菩
薩生身肉眼志願弘曠有大悲心愛樂佛
道行如是事甚爲希有復次若菩薩持戒
清淨具足無所分別持戒破戒於一切諸
法畢竟不生常空法忍精進不休不息不著
不厭精進懈怠一相不異無量無邊無數劫
懃修精進都欲受行甚深禪定無所依止
定亂不異不起於定而能變身無量遍至
十方説法度人行深智慧觀一切法不生
不滅非不生非不滅亦非不生亦非不滅非非
不生非非不滅過諸語言心行處滅不可
壞不可破不可受不可著諸聖行處淨
如涅槃亦不著是觀意亦不沒能以智
慧而自饒益如是菩薩諸佛讃歎復次菩薩
未得受記未得無生法忍生不値佛不
見賢聖以正思惟故能觀諸法實相雖
觀實相心亦不著如是菩薩十方諸佛皆
共讃歎復次菩薩聞甚深無量無邊不可思
議佛法雖自未得智慧未及而能定心信
樂不生疑悔若魔作佛來詭説其意意無
増減如是菩薩諸佛所讃復次有諸菩薩一
時發心中有疾成佛者佛則讃歎有大精進
力故如釋迦文尼佛與彌勒等諸菩薩同
時發心釋迦文尼佛精進力故超越九劫
復次若有菩薩具足菩薩事所謂十地六波
羅蜜十力四無所畏四無礙智十八不共法等
無量清淨佛法爲衆生故久住生死不取
阿耨多羅三藐三菩提而廣度衆生如是菩
薩諸佛讃歎何者是如文殊師利毘摩羅詰
觀世音大勢至遍吉等諸菩薩之上首出於
三界變化無央數身入於生死教化衆
生故如是希有事皆從甚深般若波羅蜜
生以是故説欲得諸佛稱歎其名當學般若
波羅蜜
經復次舍利弗菩薩摩訶薩欲一發意至
十方如恒河沙等世界當學般若波羅蜜
論菩薩得身通變化力作十方恒河沙等
身於十方恒河沙等世界一時能到問曰
如經説一彈指頃有六十念若一念中能
至一方恒河沙等世界尚不可信何況十方
恒河沙等世界時少而所到處多答曰經説
五事不可思議所謂衆生多少業果報坐禪
人力諸龍力諸佛力於五不可思議中佛力
最不可思議菩薩入深禪定生不可思議
神通故一念中悉到十方諸佛世界如説
四種神通中唯佛菩薩有如意疾遍神通若
金翅鳥子始從㲉出從一須彌至一須彌
諸菩薩亦如是以無生忍力故破諸煩惱
無明㲉即時一念中作無量身遍至十方
復次菩薩一切無量世罪悉已消滅以智慧
力故能轉一切諸法所謂小能作大大能
作小能以千萬無量劫爲一日又能以一
日爲千萬劫是菩薩世間之主所欲自在
何願不滿如毘摩羅詰經所説以七夜
爲劫壽以是因縁故菩薩乘神通力能速
疾超越十方世界問曰前五不可思議中無
有菩薩今何以説菩薩不可思議答曰或
時因中説果如日食百斤金金不可食因
金得食故言食金是爲因中説果或時果
中説因如見好畫言是好手是爲果中
説因諸菩薩亦如是菩薩爲因諸佛爲果
若説佛力不可思議當知已説菩薩以是
故言欲一發意到十方恒河沙世界者當學
般若波羅蜜
經復次舍利弗菩薩摩訶薩欲發一音使十
方如恒河沙等世界聞聲當學般若波羅蜜
論菩薩得六神通増長梵聲相過三千大
千世界至十方恒河沙等諸世界問曰若爾
者與佛音聲何異答曰菩薩音聲有恒河
沙等之數佛音聲所到無有限數如密迹
經中所説目連試佛音聲極至西方猶聞
佛音若如對面問曰若爾者佛常在國土
聚落説法教化而閻浮提内人不至佛邊
則不得聞何以知之多有從遠方來欲
聽法者故答曰佛音聲有二種一爲密
中音聲二爲不密音聲密音聲先已説不
密音聲至佛邊乃聞是亦有二種弟子一爲
出世聖人二爲世間凡夫出世聖人如目揵
連等能聞微密音聲凡夫人隨其所近乃
聞復次諸菩薩得入正位離生死身得法
性眞形能見十方無量佛身及遍炤光明亦
能得聞諸佛六十種極遠無量音聲諸大菩
薩雖未具足如佛音聲於佛音聲中普
得其分是佛菩薩音聲有三種一者先世
種善音聲因縁故咽喉中得微妙四大能
出種種妙好遠近音聲所謂一里二里三里
十里百里千里乃至三千大千世界音聲遍
滿二者神通力故咽喉四大出聲遍滿三
千大千世界及十方恒河沙世界三者佛音
聲常能遍滿十方虚空問曰若佛音聲常能
遍滿今衆生何以不得常聞答曰衆生無
量劫以來所作惡業覆是故不聞譬如雷
電霹靂聾者不聞雷聲無減佛亦如是常
爲衆生説法如龍震大雷聲衆生罪故自
不得聞如今世人精進持戒者於念佛三
昧心得定時罪垢不障即得見佛聞佛説
法音聲清了菩薩於三種音聲中欲得二
種是二種音聲甚難希有故如業果音聲
自然可得故以是故説菩薩摩訶薩欲以
一音使十方恒河沙等世界聞聲者當學般若
波羅蜜
經復次舍利弗菩薩摩訶薩欲使諸佛世界
不斷者當學般若波羅蜜論佛世界不斷
者菩薩欲令國國相次皆使衆生發心作佛
問曰言次第者爲一國前後相次爲十方
世界次第若一國相次者大悲普覆一切衆
生何以不及餘國若十方一切世界次第者
餘佛菩薩何所利益答曰菩薩心願欲令一
切世界皆悉作佛大心曠遠無有齊限以
是心集諸智慧無量福徳神通力故又隨
衆生種作佛因縁者是菩薩皆悉令作若
一切世界皆種作佛因縁者餘佛菩薩不
應有益但是事不然復次十方世界無量
無邊不應一菩薩盡得遍諸世界令佛種
不斷諸餘菩薩各隨因縁皆有其分以慈
悲大故願亦無量利益之心無有齊限衆
生種無量故非一佛一菩薩所可盡度問曰
若事不稱心何故作願耶答曰欲令心
願曠大清淨故如行慈三昧雖不能令
衆生離苦但自欲令心曠大清淨成利益
願故如諸佛大菩薩力皆能度一切衆
生而衆生福縁未集未有智慧因縁不會
故而不得度如大海水一切衆生取用水
不窮竭但衆生不能得用如餓鬼衆生自
罪因縁不得見水設得見之即時乾竭或
爲洋銅或成膿血佛亦如是有大慈悲智
慧無量無邊悉能滿足衆生而衆生罪業因
縁故而不値佛設得値佛如餘人無異
或生瞋恚或起誹謗以是因縁故不見
佛威相神力雖得値佛而無利益復次
二因二縁發於正見所謂内因外縁佛外
因縁具足有三十二相八十隨形好無量光
明莊嚴其身種種神力種種音聲隨意
説法斷一切疑但衆生内因縁不具足先
不種見佛善根而不信敬不精進持戒鈍
根深厚著於世樂以是故無有利益非爲
佛咎佛化度衆生神器利用悉皆備足譬如
日出有目則覩盲者不見設使有目而無日
者則無所覩是故日無咎也佛明亦如是
問曰云何佛世界因縁不斷答曰菩薩於
衆生中種種因縁讃歎佛道令衆生發阿
耨多羅三藐三菩提心漸漸行六波羅蜜然
後於諸世界各各作佛若於一國次第作
佛或於異國各自作佛是名不斷佛國復
次菩薩疾集智慧具足作佛度無量衆生
欲入涅槃時爲菩薩受記我滅度後汝次
作佛展轉皆悉如是令不斷絶若佛不記
菩薩者則斷佛國譬如王立太子展轉如
是國祚不斷問曰何以貴有佛世界賤無
佛國答曰是事不應致問佛是莊嚴十方
世界主何況一國若離有佛國者雖受人
天樂而不知是佛恩力之所致與畜生無
異若一切諸佛不出世者則無三乘涅槃
之道常閉在三界獄永無出期若世有佛
衆生得出三界牢獄譬如二國之間無日
之處是中衆生從冥中生從冥中死若佛
生時光明暫炤各各相見乃見日月所炤衆
生知彼爲大福我等有罪如是或時佛以
光明遍炤諸佛國有佛國衆生見佛光明
則大歡喜念言我等黒闇彼爲大明復次有
佛之國衆生知有罪福人受三歸五戒八
齋及出家五衆等種種甚深禪定智慧四沙
門果有餘無餘涅槃等如是種種善法以
是因縁故佛國爲貴若佛國衆生雖不見
佛値遇經法修善持戒布施禮敬等種涅
槃因縁乃至畜生皆能種福徳因縁若無佛
之國乃至天人不能修善以是故菩薩生
願欲使佛世界不斷
大智度論卷第三十

大智度論釋初品中十八空義
第四十八卷三
十一
　　聖者龍樹造
　　後秦龜茲國三藏鳩摩羅什譯
經復次舍利弗菩薩摩訶薩欲住内空外空
内外空空空大空第一義空有爲空無爲空畢
竟空無始空散空性空自相空諸法空不可得
空無法空有法空無法有法空當學般若波
羅蜜
論内空者内法内法空内法者所謂内六
入眼耳鼻舌身意眼空無我無我所無眼
法耳鼻舌身意亦如是外空者外法外法
空外法者所謂外六入色聲香味觸法色
空者無我無我所無色法聲香味觸法亦
如是内外空者内外法内外法空内外法
者所謂内外十二入十二入中無我無我
所無内外法問曰諸法無量空隨法故則
亦無量何以但説十八若略説應一空所
謂一切法空若廣説隨一一法空所謂眼空
色空等甚多何以但説十八空答曰若略
説則事不周若廣説則事繁譬如服藥少
則病不除多則増其患應病投藥令不増
減則能愈病空亦如是若佛但説一空則
不能破種種邪見及諸煩惱若隨種種邪
見説空空則過多人愛著空相墮在
斷滅説十八空正得其中復次若説十若
説十五倶亦有疑此非問也復次善惡之
法皆有定數若四念處四正勤三十七品十
力四無所畏四無礙智十八不共法五衆十二
入十八界十二因縁三毒三結四流五蓋等
諸法如是各有定數以十八種法中破著
故説有十八空問曰般若波羅蜜空十八空
爲異爲一若異者離十八空以何爲般若
空又如佛説何等是般若波羅蜜所謂色空
受想行識空乃至一切種智空若不異者
云何言欲住十八空當學般若波羅蜜答曰
有因縁故言異有因縁故言一異者般若
波羅蜜名諸法實相滅一切觀法十八空
則十八種觀令諸法空菩薩學是諸法實相
能生十八種空是名異一者十八空是空
無所有相般若波羅蜜亦空無所有相十八
空是捨離相般若波羅蜜一切法中亦捨離
相是十八空不著相般若波羅蜜亦不著
相以是故學般若波羅蜜則是學十八空
不異故般若波羅蜜有二分有小有大
欲得大者先當學小方便門欲得大智
慧當學十八空住是小智慧方便門能得
十八空何者是方便門所謂般若波羅蜜經
讀誦正憶念思惟如説修行譬如人欲得種
種好寶當入大海若人欲得内空等三昧
智慧寶當入般若波羅蜜大海問曰行者
云何學般若波羅蜜時住内空外空内外空
答曰世間有四顛倒不淨中有淨顛倒苦
中有樂顛倒無常中有常顛倒無我中有
我顛倒行者爲破四顛倒故修四念處十
二種觀所謂初觀内身三十六種不淨充
滿九孔常流甚可厭患淨相不可得淨
相不可得故名内空行者既知内身不淨
觀外所著亦復如是倶實不淨愚夫狂惑
爲婬欲覆心故謂之爲淨觀所著色亦如
我身淨相不可得是爲外空行者若觀己
身不淨或謂外色爲淨若觀外不淨或謂
己身爲淨今倶觀内外我身不淨外亦如
是外身不淨我亦如是一等無異淨不可
得是名内外空行者思惟知内外身倶實不
淨而惑者愛著愛著深故由以受身身爲
大苦而愚以爲樂問曰三受皆外入所攝
云何言觀内受答曰六塵初與六情和合
生樂是名外樂後貪著深入生樂是名内
樂復次内法縁樂是名内樂外法縁樂是
名外樂復次五識相應樂是名外樂意識
相應樂是名内樂麁樂名爲外樂細樂名
爲内樂如是等分別内外樂苦受不苦不
樂受亦如是復次行者思惟觀是内樂實
可得不即分別知實不可得但爲是
苦強名爲樂何以故是樂從苦因縁生
亦生苦果報樂無厭足故苦復次如人患
疥掻之向火疥雖小樂後轉傷身則
爲大苦愚人謂之爲樂智者但見其苦
如是世間樂顛倒病故著五欲樂煩惱轉多
以是故行者不見樂但見苦如病如癰
如瘡如刺復次樂少苦多少樂不現故名
爲苦如大河水投一合鹽則失鹽相不名
爲鹹
復次樂不定故或此以爲樂彼以爲苦彼
以爲樂此以爲苦著者爲樂失者爲苦愚
以爲樂智以爲苦見樂患爲苦不見樂
過者爲樂不見樂無常相爲樂見樂無
常相爲苦未離欲人以爲樂離欲人以爲
苦如是等觀樂爲苦觀苦如箭入身觀
不苦不樂無常變異相如是等觀三種受心
則捨離是名觀内受空觀外受内外受亦
如是行者作是念若樂即是苦誰受是苦
念已則知心受然後觀心爲實爲虚觀心
無常生住滅相苦受心樂受心不苦不樂受
心各各異念覺樂心滅而苦心生苦心爾所
時住住已還滅次生不苦不樂心知爾所時
不苦不樂心住住已還滅滅已還生樂心
三受無常故心亦無常復次知染心無染心
瞋心無瞋心癡心不癡心散心攝心縛心解脱
心如是等心各各異相故知心無常無一
定心常住受苦受樂等心從和合因縁生因
縁離散心亦隨滅如是等觀内心外心内外
心無常相問曰心是内入攝云何爲外心
答曰觀内身名爲内心觀外身名爲外
心復次縁内法爲内心縁外法爲外心
復次五識常縁外法不能分別故名爲外
心意識能縁内法亦分別好醜故名爲内
心復次意識初生未能分別決定是爲外
心意識轉深能分別取相是名内心如是
等分別内外心行者心意轉異知身爲不淨
相知受爲苦相知心不住爲無常相結
使未斷故或生吾我如是思惟若心無常
誰知是心心爲屬誰誰爲心主而受苦
樂一切諸物誰之所有即分別知無有別
主但於五衆取相故計有人相而生我
心以我心故生我所我所心生故有利益
我者生貪欲違逆我者而生瞋恚此結使
不從智生從狂惑生故是名爲癡三毒
爲一切煩惱之根本亦由吾我故作福徳
爲我後當得亦修助道法我當得解脱初
取相故名爲想衆因吾我起結使及諸善
行是名行衆是二衆則是法念處於想
行衆法中求我不可得何以故是諸法皆
從因縁生悉是作法而不牢固無實我
法行如芭蕉葉葉求之中無有堅相
如遠見野馬無水有水想但誑惑於
眼如是等觀内法外法内外法問曰法
是外入攝云何爲内法答曰内法名爲
内心相應想衆行衆外法名爲外心相應
想衆行衆及心不相應諸行及無爲法一
時等觀名爲内外法復次内法名爲六情
外法名爲六塵復次身受心及想衆行衆總
觀爲法念處何以故行者既於想衆行衆
及無爲法中求我不可得還於身受心
中求亦不可得如是一切法中若色若非
色若可見若不可見若有對若無對若有
漏若無漏若有爲若無爲若遠若近若麁
若細其中求我皆不可得但五衆和合故
強名爲衆生衆生即是我我不可得故亦無
我所我所不可得故一切諸煩惱皆爲衰薄
復次身念處名一切色法行者觀内色無
常苦空無我觀外色觀内外色亦如是受
心法亦爾四念處内觀相應空三昧名内
空四念處外觀相應空三昧名外空四念
處内外觀相應空三昧名内外空問曰是
空爲是三昧力故空爲是法自空答曰
名爲三昧力故空如經説三三昧三解脱
門空無相無作是空三昧縁身受心法不
得我我所故名爲空問曰四念處空法皆
應觀無常苦空無我何以故身觀不淨受
觀苦心觀無常法觀無我答曰雖四法
皆觀無常苦空無我而衆生身中多著淨顛
倒受中多著樂顛倒心中多著常顛倒法
中多著我顛倒以是故行者觀身不淨觀
受苦觀心無常觀法無我復次内外空者
無有内外定法互相因待故謂爲内外彼
以爲外我以爲内我以爲外彼以爲内隨
人所繋内法爲内隨人所著外法爲外
如人自舍爲内他舍爲外行者觀是内外
法無定相故空
復次是内外法無有自性何以故和合生
故是内外法亦不在和合因縁中若因縁中
無者餘處亦無内外法因縁亦無因果無
故内外法空問曰内外法定有云何言無
如手足等和合故有身法生是名内法如
梁椽壁等和合故有屋法生是名爲外是
身法雖有別名亦不異足等所以者何
若離足等身不可得故屋亦如是答曰
若足不異身者頭應是足足與身不異故
若頭是足者甚爲可笑問曰若足與身不
異者有如是過今應足等和合故更有法
生名爲身身雖異於足等應當依於足
住如衆縷和合而能生㲲是㲲依縷而住
答曰是身法爲足等分中具有爲分有若
具有頭中應有足何以故身法具有故若
分有與足分無異又身是一法所因者多
一不爲多多不爲一復次若除足等分別
有身者與一切世間皆相違背以是故身
不得言即是諸分亦不得言異於諸分
以是故則無身身無故足等亦無如是等
名爲内空房舍等外法亦如是空名爲外
空問曰破身舍等是爲破一破異破一
破異是破外道經佛經中實有内外法所謂
内六情外六塵此云何無答曰是内外法
和合假有名字亦如身如舍復次略説有
二種空衆生空法空小乘弟子鈍根故爲説
衆生空我我所無故則不著餘法大乘弟子
利根故爲説法空即時知世間常空如涅
槃聲聞論議師説内空於内法中無我
無我所無常無作者無知者無受者是
名内空外空亦如是不説内法相外法相
即是空大乘説内法中無内法相外法中無
外法相如般若波羅蜜中説色色相空受想
行識識相空眼眼相空耳鼻舌身意意相空
色色相空聲香味觸法法相空如是等一切
諸法自法空問曰此二種説内外空何者是
實答曰二皆是實但爲小智鈍根故先説
衆生空爲大智利根者説法空如人閉獄
破壞桎梏傷殺獄卒隨意得去又有怖畏
盜穿牆壁亦得免出聲聞者但破吾我因
縁生諸煩惱離諸法愛畏怖老病死惡道
之苦不復欲本末推求了了壞破諸法但
以得脱爲事大乘者破三界獄降伏魔衆
斷諸結使及滅習氣了知一切諸法本末
通達無礙破散諸法令世間如涅槃同寂
滅相得阿耨多羅三藐三菩提將一切衆
生令出三界問曰大乘有何方便能
破壞諸法答曰佛説色從種種因縁生無
有堅實如水波浪而成泡沫暫見即滅色
亦如是今世四大先世行業因縁和合故而
得成色因縁滅故色亦倶滅行無常道轉
入空門所以者何諸法生滅無有住時若
無住時則無可取復次有爲相故生時有
滅滅時有生若已生生無所用若未生生
無所生法與生亦不應有異何以故生
若生法應有生生如是復應有生是則無
窮若生生更無生者生不應有生若生無
有生者法亦不應有生如是生不可得滅
亦如是以是故諸法空不生不滅是爲實
復次諸法若有者終歸於無若後無者初亦
應無如人著屐初已有故微細不覺若
初無故則應常新若後有故相初亦有故
法亦如是後有無故初亦有無以是故一切
法應空以衆生顛倒著内六情故行者破
是顛倒名爲内空外空内外空亦如是空
空者以空破内空外空内外空破是三空
故名爲空空復次先以法空破内外法復
以此空破是三空是名空空復次空三昧
觀五衆空得八聖道斷諸煩惱得有餘涅
槃先世業因縁身命盡時欲放捨八道故
生空空三昧是名空空問曰空與空空有
何等異答曰空破五受衆空空破空問
曰空若是法空爲已破空若非法空何所
破答曰空破一切法唯有空在空破一切
法已空亦應捨以是故須是空空復次空
縁一切法空空但縁空如一健兒破一切
賊復更有人能破此健人空空亦如是又
如服藥藥能破病病已得破藥亦應出
若藥不出則復是病以空滅諸煩惱病恐
空復爲患是故以空捨空是名空空復
次以空破十七空故名爲空空大空者聲
聞法中法空爲大空如雜阿含大空經説生
因縁老死若有人言是老死是人老死二倶
邪見是人老死則衆生空是老死是法空摩
訶衍經説十方十方相空是爲大空問曰
十方空何以名爲大空答曰東方無邊故名
爲大亦一切處有故名爲大遍一切色故
名爲大常有故名爲大益世間故名爲大
令衆生不迷悶故名爲大如是大方能破
故名爲大空餘空破因縁生法作法麁法易
破故不名爲大是方非因縁生法非作法
微細法難破故名爲大空問曰若佛法中
無方三無爲虚空智縁盡非智縁盡亦所不
攝何以言有方亦是常是無爲法非因縁
生法非作法微細法答曰是方法聲聞論
議中無摩訶衍法中以世俗諦故有第一
義中一切法不可得何況方如五衆和合假
名衆生方亦如是四大造色和合中分別
此間彼間等假名爲方日出處是則東方
日沒處是則西方如是等是方相是方自然
常有故非因縁生亦不先無今有今有後無
故非作法非現前知故是微細法問曰
方若如是云何可破答曰汝不聞我先説
以世俗諦故有第一義故破以俗諦有故
不墮斷滅中第一義破故不墮常中是名
略説大空義問曰第一義空亦能破無作法
無因縁法細微法何以不言大空答曰前
已得大名故不名爲大今第一義名雖異
義實爲大出世間以涅槃爲大世間以方
爲大以是故第一義空亦是大空復次
破大邪見故名爲大空如行者以慈心
縁東方一國土衆生復縁一國土衆生如
是展轉縁時若謂盡縁東方國土則墮邊
見若謂未盡則墮無邊見生是二見故即
失慈心若以方空破是東方則滅有邊無
邊見若不以方空破東方者則隨東方心
隨心不已慈心則滅邪心則生譬如大海潮
時至其常限水則旋還魚若不還則漂在
露地有諸苦患若魚有智則隨水還永得
安隱行者如是若隨心不還則漂在邪
見若隨心還不失慈心如是破大邪見
故名爲大空第一義空者第一義名諸法
實相不破不壞故是諸法實相亦空何以故
無受無著故若諸法實相有者應受應著
以無實故不受不著若受著者即是虚誑復
次諸法中第一法名爲涅槃如阿毘曇中説
云何有上法一切有爲法及虚空非智縁盡
云何無上法智縁盡智縁盡是即涅槃涅
槃中亦無涅槃相涅槃空是第一義空問曰
若涅槃空無相云何聖人乘三種乘入涅
槃又一切佛法皆爲涅槃故説譬如衆流皆
入于海答曰有涅槃是第一寶無上法
是有二種一者有餘涅槃二無餘涅槃
愛等諸煩惱斷是名有餘涅槃聖人今世所
受五衆盡更不復受是名無餘涅槃不得
言涅槃無以衆生聞涅槃名生邪見著
涅槃音聲而作戲論若有若無以破著故
説涅槃空若人著有是著世間若著無
則著涅槃破是凡人所著涅槃不破聖人
所得何以故聖人於一切法中不取相故
復次愛等諸煩惱假名爲縛若修道解是
縛得解脱即名涅槃更無有法名爲涅
槃如人被械得脱而作戲論是械是脚何
者是解脱是人可怪於脚械外更求解
脱衆生亦如是離五衆械更求解脱法
復次一切法不離第一義第一義不離諸
法實相能使諸法實相空是名爲第一義
空如是等種種名爲第一義空
有爲空無爲空者有爲法名因縁和合生所
謂五衆十二入十八界等無爲法名無因縁
常不生不滅如虚空今有爲法二因縁故
空一者無我無我所及常相不變異不可
得故空二者有爲法有爲法相空不生不滅
無所有故問曰我我所及常相不可得故
應空云何言有爲法有爲法相空答曰若
無衆生法無所依又無常故無住時無住
時故不可得知是故法亦空問曰有爲法
中常相不可得不可得者爲是衆生空爲
是法空答曰有人言我心顛倒故計我爲
常是常空則入衆生空有人言以心爲常
如梵天王説是四大四大造色悉皆無常
心意識是常是常空則入法空或有人言五
衆即是常如色衆雖有變化而亦不滅
餘衆如心説五衆空即是法空是故常空
亦入法空中復次有爲法無爲法空者行者
觀有爲法無爲法實相無有作者因縁和
合故有皆是虚妄從憶想分別生不在内
不在外不在兩中間凡夫顛倒見故有智
者於有爲法不得其相知但假名以此假
名導引凡夫知其虚誑無實無生無作心
無所著復次諸賢聖人不縁有爲法而得
道果以觀有爲法空故於有爲法心不繋
著故復次離有爲則無無爲所以者何有
爲法實相即是無爲無爲相者則非有爲但
爲衆生顛倒故分別説有爲相者生滅住異
無爲相者不生不滅不住不異是爲入佛法
之初門若無爲法有相者則是有爲有爲法
生相者則是集諦滅相者則是盡諦若不集
則不作若不作則不滅是名無爲法如
實相若得是諸法實相則不復墮生滅住
異相中是時不見有爲法與無爲法合不
見無爲法與有爲法合於有爲法無爲法
不取相是爲無爲法所以者何若分別有
爲法無爲法則於有爲無爲而有礙若斷
諸憶想分別滅諸縁以無縁實智不墮生
數中則得安隱常樂涅槃問曰前五空皆別
説今有爲無爲空何以合説答曰有爲無
爲法相待而有若除有爲則無無爲若除
無爲則無有爲是二法攝一切法行者觀
有爲法無常苦空等過知無爲法所益處廣
是故二事合説問曰有爲法因縁和合生無
自性故空此則可爾無爲法非因縁生法
無破無壞常若虚空云何空答曰如先説
若除有爲則無無爲有爲實相即是無爲
如有爲空無爲亦空以二事不異故復次
有人聞有爲法過罪而著無爲法以著故
生諸結使如阿毘曇中説八十九有爲法縁
六無爲法縁三當分別欲界繋盡諦所斷無
明使或有爲縁或無爲縁何者有爲縁盡
諦所斷有爲法縁使相應無明使何者無爲
縁盡諦所斷有爲法縁使不相應無明使色
無色界無明亦如是以此結使故能起不
善業不善業故墮三惡道是故言無爲法
空無爲法縁使疑邪見無明疑者於涅槃
法中有耶無耶邪見者若生心言定無涅
槃是邪疑相應無明及獨無明合爲無明使
問曰若云無爲法空與邪見何異答曰邪
見人不信涅槃然後生心言定無涅槃法
無爲空者破取涅槃相是爲異復次若人
捨有爲著無爲以著故無爲即成有爲
以是故雖破無爲而非邪見是名有爲無
爲空畢竟空者以有爲空無爲空破諸法
令無有遺餘是名畢竟空如漏盡阿羅
漢名畢竟清淨阿那含乃至離無所有處欲
不名畢竟清淨此亦如是内空外空内外
空十方空第一義空有爲空無爲空更無有
餘不空法是名畢竟空復次若人七世百千
萬億無量世貴族是名畢竟貴不以一世二
三世貴族爲眞貴也畢竟空亦如是從本
已來無有定實不空者有人言今雖空最
初不空如天造物始及冥初微塵是等皆空
何以故果無常因亦無常如虚空不作果
亦不作因天及微塵等亦應如是若是常
不應生無常若過去無定相未來現在世
亦如是於三世中無有一法定實不空
者是名畢竟空問曰若三世都空乃至微
塵及一念無所有者則是大可畏處諸
智慧人以禪定樂故捨世間樂以涅槃樂
故捨禪定樂今畢竟空中乃至無有涅槃
依止何法得捨涅槃答曰有著吾我人
以一異相分別諸法如是之人則以爲
畏如佛説凡夫人大驚怖處所謂無我無
我所復次有爲法有三世以有漏法故生
著處涅槃名一切愛著斷云何於涅槃而
求捨離復次如比丘破四重禁是名畢竟
破戒不任得道又如作五逆罪畢竟閉三
善道若取聲聞證者畢竟不得作佛畢竟
空亦如是於一切法畢竟空無復有餘問
曰一切法畢竟空是事不然何以故三世十
方諸法乃至法相法住必應有實以有一
法實故餘法爲虚妄若無一法實者亦不
應有諸虚妄法是畢竟空答曰無有乃至
一法實者何以故若有乃至一法實者是
法應有若有爲若無爲若是有爲有爲空
中已破若是無爲無爲空中亦破如是世間
出世間若世間内空外空内外空大空已破
若出世間第一義空已破色法無色法有漏無
漏法等亦如是復次一切法皆畢竟空是畢
竟空亦空空無有法故亦無虚實相待復
次畢竟空者破一切法令無遺餘故名畢
竟空若小有遺餘不名畢竟若言相待故
應有是事不然問曰諸法不盡空何以故
因縁所生法空而因縁不空譬如梁椽因縁
和合故名舍舍空而梁椽不應空答曰因
縁亦空因縁不定故譬如父子父生故名
爲子生子故名爲父復次最後因縁無
所依止故如山河樹木衆生之類皆依止
地地依止水水依止風風依止虚空虚
空無所依止若本無所依止末亦無所依
止以是故當知一切法畢竟空問曰不然
諸法應有根本如神通有所變化所化
雖虚而化主不空答曰凡夫人見所化物
不久故謂之爲空化主久故謂之爲實
聖人見化主復從前世業因縁和合生今
世復集諸善法得神通力故能作化如般
若波羅蜜後品中説有三種變化煩惱變化
業變化法變化法法
身也是故知化主亦空問曰
諸不牢固者不實故應空諸牢固物及實法
不應空如大地須彌山大海水日月金剛等
色實法牢固故不應空所以者何地及須
彌常住竟劫故衆川有竭海則常滿日月
周天無有窮極又如凡人所見虚妄不眞
故應空聖人所得如及法性眞際涅槃相
應是實法云何言畢竟皆空復次有爲法因
縁生故不實無爲法不從因縁生故應實
復云何言畢竟空答曰堅固不堅固不定故
皆空所以者何有人以此爲堅固有人以
此爲不堅固如人以金剛爲牢固帝釋手
執如人捉杖不以爲牢固又不知破金
剛因縁故以爲牢固若知著龜甲上以
山羊角打破則知不牢固如七尺之身以
大海爲深羅睺阿修羅王立大海中膝出
水上以兩手隱須彌頂下向觀忉利天喜
見城此則以海水爲淺若短壽人以地爲
常久牢固長壽者見地無常不牢固如佛
説七日喩經佛告諸比丘一切有爲法無常
變異皆歸磨滅劫欲盡時大旱積久藥草
樹木皆悉焦枯有第二日出諸小流水皆悉
乾竭第三日出大河流水亦都涸盡第四日
出閻浮提中四大河及阿那婆達多池皆亦
空竭第五日出大海乾涸第六日出大地須
彌山等皆悉煙出如窯燒器第七日出悉皆
熾然無復煙氣地及須彌乃至梵天火皆然
滿爾時新生光音天者見火怖畏言既燒
梵宮將無至此先生諸天慰喩後生天言
曾已有此正燒梵宮於彼而滅不來至此
燒三千大千世界已無復灰炭佛語比丘
如此大事誰信之者唯有眼見乃能信
耳又比丘過去時須涅多羅外道師離欲行
四梵行無量弟子亦得離欲須涅多羅作
是念我不應與弟子同生一處今當深
修慈心此人以深思慈故生光音天佛言
須涅多羅者我身是也我是時眼見此事以
是故當知牢固實物皆悉歸滅問曰汝説
畢竟空何以説無常事畢竟空今即是空
無常今有後空答曰無常則是空之初門若
諦了無常諸法則空以是故聖人初以四
行觀世間無常若見所著物無常無常則
能生苦以苦故心生厭離若無常空相則
不可取如幻如化是名爲空外物既空内
主亦空是名無我復次畢竟空是爲眞空
有二種衆生一多習愛二多習見愛多者
喜生著以所著無常故生憂苦爲是人
説汝所著物無常壞故汝則爲之生苦若
此所著物生苦者不應生著是名説無
作解脱門見多者爲分別諸法以不知實
故而著邪見爲是人故直説諸法畢竟空
復次若有所説皆是可破可破故空所見
既空見主亦空是名畢竟空汝言聖人所得
法應實者以聖人法能滅三毒非顛倒虚
誑能令衆生離老病死苦得至涅槃是雖
名實皆從因縁和合生故先無今有今有
後無故不可受不可著故亦空非實如
佛説筏喩經善法尚應捨何況不善復次聖
人有爲無漏法從有漏法縁生有漏法虚妄
不實縁所生法云何爲實離有爲法無無
爲法如先説有爲法實相即是無爲法以
是故一切法畢竟不可得故名爲畢竟空
無始空者世間若衆生若法皆無有始如今
生從前世因縁有前世復從前世有如是
展轉無有衆生始法亦如是何以故若
先生後死則不從死故生生亦無死若先
死後有生則無因無縁亦不生而有死以
是故一切法則無有始如經中説佛語諸
比丘衆生無有始無明覆愛所繋往來生
死始不可得破是無始法故名爲無始空
問曰無始是實不應破何以故若衆生及
法有始者即墮邊見亦墮無因見遠離如
是等過故應説衆生及法無始今以無始
空破是無始則還墮有始見答曰今以
無始空爲破無始見又不墮有始見譬
如救人於火不應著深水中今破是無
始亦不應著有始中是則行於中道問
曰云何破無始答曰以無窮故若無窮則
無後無窮無後則亦無中若無始則爲破
一切智人所以者何若世間無窮則不知
其始不知始故則無一切智人若有一切
智人不名無始復次若取衆生相又取諸
法一相異相以此一異相從今世推前世
從前世復推前世如是展轉衆生及法始
不可得則生無始見是見虚妄以一異爲
本是故應破如有爲空破有爲法是有爲
空即復爲患復以無爲空破無爲法今以
無始破有始無始即復爲患復以無始空
破是無始是名無始空問曰若爾者佛何
以説衆生往來生死本際不可得答曰欲
令衆生知久遠已來往來生死爲大苦生
厭患心如經説一人在世間計一劫中受
身被害時聚集諸血多於海水啼泣出涙
及飮母乳皆亦如是積集身骨過於毘浮
羅山譬喩斬天下草木爲二寸籌數其
父祖曾祖猶不能盡又如盡以地爲泥丸
數其母及曾祖母猶亦不盡如是等無量
劫中受生死苦惱初始不可得故心生怖
畏斷諸結使如無常雖爲邊而佛以是
無常而度衆生無始亦如是雖爲是邊亦
以是無始而度衆生爲度衆生令生厭
心故説有無始非爲實有所以者何
若有無始不應説無始空問曰若無始
非實法云何以度人答曰實法中無度人
諸可説法語言度人皆是有爲虚誑法佛
以方便力故説是無始以無著心説故受
者亦得無著無著故則生厭離復次以宿
命智見衆生生死相續無窮是時爲實若
以慧眼則見衆生及法畢竟空以是故説
無始空如般若波羅蜜中説常觀不實無
常觀亦不實苦觀不實樂觀亦不實而佛説
常樂爲倒無常苦爲諦以衆生多著常樂
不著無常苦是故以無常苦諦破是常樂
倒以是故説無常苦爲諦若衆生著無常
苦者説無常苦亦空有始無始亦如是無
始能破著始倒若著無始復以無始爲空
是名無始空問曰有始法亦是邪見應當
破何以但説破無始答曰有始是大惑
所以者何若有始者初身則無罪福因縁
而生善惡處若從罪福因縁而生不名爲
初身何以故若有罪福則從前身受後身
故若世間無始無如是咎是故菩薩先已
捨是麁惡邪見菩薩常習用無始念衆生
故説無始常行因縁法故言法無始未得
一切智故或於無始中錯謬是故説無始
空復次無始已破有始不須空破有始
今欲破無始故説無始空問曰若無始破
有始者有始亦能破無始汝何以言但以
空破無始答曰是二雖皆邪見而有差別
有始起諸煩惱邪見因縁無始起慈悲及正
見因縁所以者何念衆生受無始世苦
惱而生悲心知從身次第生身相續不斷
便知罪福果報而生正見若人不著無始
即是助道善法若取相生著即是邪見如
常無常見有始見雖破無始見不能畢竟
破無始無始能畢竟破有始是故無始爲
勝如善破不善不善破善雖互相破而
善能畢竟破惡如得賢聖道永不作惡
惡法則不然勢力微薄故如人雖起五逆
罪斷善根墮地獄久不過一劫因縁得
脱地獄終成道果無始有始優劣不同亦
如是以無始力大故能破有始是故不説
有始空
散空者散名別離相如諸法和合故有
如車以輻輞轅轂衆合爲車若離散各在
一處則失車名五衆和合因縁故名爲人
若別離五衆人不可得問曰若如是説但
破假名而不破色亦如離散輻輞可破
車名不破輻輞散空亦如是但離散五
衆可破人而不破色等五衆答曰色等亦
是假名破所以者何和合微塵假名爲色
故問曰我不受微塵今以可見者爲色
是實爲有云何散而爲空答曰若除微塵
四大和合因縁生出可見色亦是假名如四
方風和合扇水則生沫聚四大和合成色亦
如是若離散四大則無有色復次是色以
香味觸及四大和合故有色可見除諸香
味觸等更無別色以智分別各各離散色不
可得若色實有捨此諸法應別有色而更
無別色是故經言所有色皆從四大和合
有和合有故皆是假名假名故可散問曰
色假名故可散四衆無色云何可散答曰
四陰亦是假名生老住無常觀故散而爲空
所以者何生時異老時異住時異無常時異
故復次三世中觀是四衆皆亦散滅復次心
隨所縁縁滅則滅縁破則破復次此四衆不
定隨縁生故譬如火隨所燒處爲名若離
燒處火不可得因眼縁色生眼識若離所
縁識不可得餘情識亦如是如經中説佛
告羅陀此色衆破壞散滅令無所有餘衆
亦如是是名散空復次譬如小兒聚土爲
臺殿城郭閭里宮舍或名爲米或名爲麺
愛著守護日暮將歸其心捨離蹋壞散滅凡
夫人亦如是未離欲故於諸法中生愛著
心若得離欲見諸法皆散壞棄捨是名散
空復次諸法合集故各有名字凡夫人隨逐
名字生顛倒染著佛爲説法當觀其實莫
逐名字有無皆空如迦旃延經説觀集諦
則無無見觀滅諦則無有見如是種種因
縁是名散空性空者諸法性常空假業相續
故似若不空譬如水性自冷假火故熱止
火停久水則還冷諸法性亦如是未生時空
無所有如水性常冷諸法衆縁和合故有
如水得火成熱衆縁若少若無則無有法
如火滅湯冷如經説眼空無我無我所何
以故性自爾耳鼻舌身意色乃至法等亦復
如是問曰此經説我我所空是爲衆生空
不説法空云何證性空答曰此中但説性
空不説衆生空及法空性空有二種一者
於十二入中無我無我所二者十二入相
自空無我無我所是聲聞論中説摩訶衍法
説十二入我我所無故空十二入性無故空
復次若無我無我所自然得法空以人多
著我及我所故佛但説無我無我所如是
應當知一切法空若我我所法尚不著何
況餘法以是故衆生空法空終歸一義是
名性空復次性名自有不待因縁若待因
縁則是作法不名爲性諸法中皆無性何
以故一切有爲法皆從因縁生從因縁生
則是作法若不從因縁和合則是無法如
是一切諸法性不可得故名爲性空問曰
畢竟空無所有則是性空今何以重説答
曰畢竟空者名爲無有遺餘性空者名爲本
來常爾如水性冷假火故熱止火則還冷
畢竟空如虚空常不生不滅不垢不淨云何
言同復次諸法畢竟空何以故性不可得
故諸法性空何以故畢竟空故復次性空
多是菩薩所行畢竟空多是諸佛所行何以
故性空中但有因縁和合無有實性畢竟
空三世清淨有如是等差別復次一切諸法
性有二種一者總性二者別性總性者
無常苦空無我無生無滅無來無去無入無出
等別性者如火熱性水濕性心爲識性如
人喜作諸惡故名爲惡性好集善事故名
爲善性如十力經中説佛知世間種種性
如是諸性皆空是名性空何以故若無常性
是實應失業果報所以者何生滅過去不
住故六情亦不受塵亦不積習因縁若無
積習則無誦經坐禪等以是故知無常性
不可得無常尚不可得何況常相復次苦性
亦不可得若實有是苦則不應生染著心
若人厭畏苦痛於諸樂中亦應厭畏佛
亦不應説三受苦受樂受不苦不樂受
亦不應苦中生瞋樂中生愛不苦不樂中
生癡若一相者樂中應生瞋苦中應生愛
但是事不然如是等苦性何不可得何況樂
性虚妄而可得復次空相亦不可得所以者
何若有空相則無罪福無罪福故亦無今
世後世復次諸法相待有所以者何若有空
應當有實若有實應當有空空性尚無
何況有實復次若無我者則無縛無解亦
無從今世至後世受罪福亦無業因縁
果報如是等因縁知無我性尚不可得何況
我性復次無生無滅性亦不實何以故若實
則墮常見若一切法常則無罪無福若有
者常有無者常無若無者不生有者不失
如不生不滅性不可得何況生滅性無來
無去無入無出等諸總性亦如是復次諸法
別性是亦不然何以故如火能燒造色能
炤二法和合故名爲火若離是二法有火
者應別有火用而無別用以是故知火是
假名亦無有實若實無火法云何言熱是
火性復次熱性從衆縁生内有身根外有
色觸和合生身識覺知有熱若未和合時
則無熱性以是故知無定熱爲火性復
次若火實有熱性云何有人入火不燒及
人身中火而不燒身空中火水不能滅
以火無有定熱性故神通力故火不能燒
身業因縁五藏不熱神龍力故水不能滅
復次若熱性與火異火則非熱若熱與火一
云何言熱是火性餘性亦如是是總性別
性無故名爲性空復次性空者從本已來空
如世間人謂虚妄不久者是空如須彌金
剛等物及聖人所知以爲眞實不空欲斷
此疑故佛説是雖堅固相續久住皆亦性
空聖人智慧雖度衆生破諸煩惱性不可
得故是亦爲空又人謂五衆十二入十八界
皆空但如法性實際是其實性佛欲斷此
疑故但分別説五衆如法性實際皆亦是
空是名性空復次有爲性三相生住滅無爲
性亦三相不生不住不滅有爲性尚空何況
有爲法無爲性尚空何況無爲法以是種
種因縁性不可得名爲性空
自相空者一切法有二種相總相別相是二
相空故名爲相空問曰何等是總相何等是
別相答曰總相者如無常等別相者諸法
雖皆無常而各有別相如地爲堅相火
爲熱相問曰先已説性今説相性相有何
等異答曰有人言其實無異名有差別説
性則爲説相説相則爲説性譬如説火性
即是熱相説熱相即是火性有人言性相
小有差別性言其體相言可識如釋子
受持禁戒是其性剃髮割截染衣是其相
梵志自受其法是其性頂有周羅執三奇
杖是其相如火熱是其性煙是其相近爲
性遠爲相相不定從身出性則言其實如
見黄色爲金相而内是銅火燒石磨知非
金性如人恭敬供養時似是善人是爲相
罵詈毀辱忿然瞋恚便是其性性相内外
遠近初後等有如是差別是諸相皆空名
爲相空如説一切有爲法皆是無常相所
以者何生滅不住故先無今有已有還無故
屬諸因縁故虚誑不眞故無常因縁生故
衆合因縁起故如是等因縁故一切有爲法
是無常相能生身心惱故名爲苦身四威
儀無不苦故苦聖諦故聖人捨不受故無
時不惱故無常故如是等因縁名爲苦相
離我所故空因縁和合生故空無常苦空無
我故名爲空始終不可得故空誑心故名爲
空賢聖一切法不著故名爲空以無相無
作解脱門故名爲空諸法實相無量無數故
名爲空斷一切語言道故名爲空滅一切
心行故名爲空諸佛辟支佛阿羅漢入而不
出故名爲空如是等因縁故是名爲空無
常苦空故無我不自在故無我無主故名爲
無我諸法無不從因縁生從因縁生故
無我無相無作故無我假名字故無我身
見顛倒故無我斷我心得道故無我以是
種種名爲無我如是等名爲總相別相者
地堅相火熱相水濕相風動相眼識衣處名
眼相耳鼻舌身亦如是識覺相智慧相慧智
相捨爲施相不悔不惱爲持戒相心不變
異爲忍相發懃爲精進相攝心爲禪相
無所著爲智慧相能成事爲方便相識
作生滅爲世間相無識爲涅槃相如是等
諸法各有別相當知是諸相皆空是名
自相空餘義如性空中説性相義同故
問曰何以不但説相空而説自相空答曰
若説相空不説法體空説自相空即法體
空復次衆法和合故一法生是一法空如是
等一一法皆空今和合因縁法展轉皆亦空
一切法各各自相空以是故名爲自相空
問曰若一切法各各自相空云何復有所説
答曰衆生顛倒故以一相異相總相別相等
而著諸法爲斷是故而有所説如是等因
縁名爲自相空一切法空者一切法名五
衆十二入十八界等是諸法皆入種種門所
謂一切法有相知相識相縁相増上相因相
果相總相別相依相問曰云何一切法有相
答曰一切法有好有醜有内有外一切法
有心生故名爲有問曰無法中云何言有
相答曰若無法不名爲法但以遮有故
名爲無法若實有無法則名爲有是故
説一切法有相知相者苦法智苦比智能知
苦諦集法智集比智能知集諦滅法智滅比
智能知滅諦道法智道比智能知道諦及
世俗善智能知苦能知集能知滅能知道
亦能知虚空非智縁滅是名一切法知相
知相故攝一切法識相者眼識能知色耳
識能知聲鼻識能知香舌識能知味身識能
知觸意識能知法能知眼能知色能知眼
識能知耳能知聲能知耳識能知鼻能知
香能知鼻識能知舌能知味能知舌識能
知身能知觸能知身識能知意能知法能
知意識是名識相縁相者眼識及眼識相
應諸法能縁色耳識及耳識相應諸法能縁
聲鼻識及鼻識相應諸法能縁香舌識及舌
識相應諸法能縁味身識及身識相應諸法
能縁觸意識及意識相應諸法能縁法能縁
眼能縁色能縁眼識能縁耳能縁聲能縁
耳識能縁鼻能縁香能縁鼻識能縁舌能
縁味能縁舌識能縁身能縁觸能縁身識
能縁意能縁法能縁意識是名縁相増上
相者一切有爲法各各増上無爲法亦於有
爲法有増上是名増上相因果相者一切
法各各爲因各各爲果是名因果相總相別
相者一切法中各各有總相別相如馬是總
相白是別相如人是總相若失一耳則是別
相如是各各展轉皆有總相別相是爲
總相別相依相者諸法各共相依止如草木
山河依止於地地依止水如是一切各
各相依是名依止相依止相攝一切法
知是等一法門相攝一切法復次二法門
攝一切法所謂色無色法可見不可見法
有對無對法有漏無漏法有爲無爲法
内法外法觀法縁法有法無法如是等種種
二法門相三四五六乃至無量法門相攝一
切法是諸法皆空如上説名一切法空問
曰若皆空者何以説一切法種種名字答曰
凡夫人於空法中無明顛倒取相故生愛等
諸煩惱因煩惱故起種種業起種種業故
入種種道入種種道故受種種身受種種
身故受種種苦樂如蠶出絲無所因自從
己出而自纒裹受燒煮苦聖人清淨智慧力
故分別一切法本末皆空欲度衆生故説
其著處所謂五衆十二入十八界等汝但以
無明故而生五衆等自作自著若聖人但
説空者不能得道以無所因無所厭
故問曰汝言一切法空是事不然何以故
一切法各各自相攝故如地堅相水濕相火
熱相風動相心爲識相慧爲知相如是一切
法各自住其相云何言空答曰性空自相
空中已破今當更説相不定故不應是相
如酥蜜膠蝋等皆是地相與火合故自
捨其相轉成濕相金銀銅鐵與火合故亦
自捨其相變爲水相如水得寒成冰轉爲
地相如人醉睡入無心定凍冰中魚皆
無心識捨其心相無所覺知如慧爲知
相入諸法實相則無所覺知自捨知相是
故諸法無有定相復次若謂諸法定相是
亦不然所以者何如未來法相不應來
至現在若至現在則捨未來相若不捨
未來相入現在者未來則是現在爲無未
來果報若現在入過去則捨現在相若不
捨現在相入過去過去則是現在如是等
過則知諸法無有定相復次若謂無爲法
定有者應別自有相如火自有熱相不
因他作相是故當知無爲法無相故實無
復次汝以未來世中非智縁滅法是有爲法
而無有爲相若汝謂以非智縁盡是滅相
是亦不然所以者何無常滅故是名滅相
非以非智縁滅故名爲滅相如是等種種
無有定相若有定相可使不空而無定
相而不空者是事不然問曰應實有法不
空所以者何凡夫聖人所知各異凡夫所知
是虚妄聖人所知是實依實聖智故捨虚
妄法不可依虚妄捨虚妄答曰爲破凡
夫所知故名爲聖智若無凡夫法則無聖
法如無病則無藥是故經言離凡夫法更
無聖法凡夫法實性即是聖法復次聖人
於諸法不取相亦不著是故聖法爲眞實
凡夫於諸法取相亦著故以凡夫人法爲
虚妄聖人雖用而不取相不取相故則無
定相如是不應爲難於凡夫地著法分別
是聖法是凡夫法若於賢聖地則無所分
別爲斷衆生病故言是虚是實如説佛語
非虚非實非縛非解不一不異是故無
所分別清淨如虚空復次若法不悉空不
應説不戲論爲智人相亦不應説不受
不著無所依止空無相無作名爲眞法問
曰若一切法空即亦是實云何言無實答
曰若一切法空假令有法已入一切法中
破若無法不應致難問曰若一切法空是
眞實者佛三藏中何以多説無常苦空無我
法如經説佛告諸比丘爲汝説法名爲第
一義空何等是第一義空眼生無所從來滅
亦無所去但有業有業果報作者不可得
耳鼻舌身意亦復如是是中若説生無所
從來滅亦無所去是常常法不可得故無
常但有業及業果報而作者不可得是爲
聲聞法中第一義空云何言一切法空答曰
我是一切諸煩惱根本先著五衆爲我然
後著外物爲我所我所縛故而生貪恚
貪恚因縁故起諸業如佛説無作者則破
一切法中我若説眼無所從來滅亦無所
去則説眼無常若無常即是苦苦即是非
我我所我我所無故於一切法中心無所
著心無所著故則不生結使不生結使
何用説空以是故三藏中多説無常苦空無
我不多説一切法空復次衆生雖聞佛説
無常苦空無我而戲論諸法爲是人故説
諸法空若無我亦無我所若無我無我所
是即入空義問曰佛何以説有業有果報
若有業有果報是則不空答曰佛説法有
二種一者無我一者無法爲著見神有常
者故爲説無作者爲著斷滅見者故爲
説有業有業果報若人聞説無作者轉
墮斷滅見中爲説有業有業果報此五衆
能起業而不至後世此五衆因縁生五衆
受業果報相續故説受業果報如母子
身雖異而因縁相續故如母服藥兒病得
差如是今世後世五衆雖異而罪福業因縁
相續故從今世五衆因縁受後世五衆果
報復次有人求諸法相著一法若有若無
若常若無常等以著法故自法生愛他法生
恚而起惡業爲是人故説諸法空諸法空
則無有法所以者何所可愛法能生結使
能生結使則是無明因縁若生無明云何是
實是爲法空復次衆生有二種一者著世
間二者求出世間求出世間有上中下上
者利根大心求佛道中者中根求辟支佛道
下者鈍根求聲聞道爲求佛道者説六
波羅蜜及法空爲求辟支佛者説十二因
縁及獨行法爲求聲聞者説衆生空及四
眞諦法聲聞畏惡生死聞衆生空及四眞諦
無常苦空無我不戲論諸法如圍中有鹿
既被毒箭一向求脱更無他念辟支佛雖
厭老病死猶能少觀甚深因縁亦能少度
衆生譬如犀在圍中雖被毒箭猶能顧戀
其子菩薩雖厭老病死能觀諸法實相
究盡深入十二因縁通達法空入無量法
性譬如白香象王在獵圍中雖被箭射
顧視獵者心無所畏及將營從安歩而去
以是故三藏中不多説法空或有利根梵
志求諸法實相不厭老病死著種種法
相爲是故説法空所謂先尼梵志不説五
衆即是實亦不説離五衆是實復有強論
梵志佛答我法中不受有無汝何所論有無
是戲論法結使生處及雜阿含中大空經説
二種空衆生空法空羅陀經中説色衆破裂
分散令無所有筏喩經中説法尚應捨何
況非法波羅延經利衆經中説智者於一切
法不受不著若受著法則生戲論若無
所依止則無所論諸得道聖人於諸法無
取無捨若無取捨能離一切諸見如是
等三藏中處處説法空如是等名爲一切
法空
不可得空者有人言於衆界入中我法常法
不可得故名爲不可得空有人言諸因縁中
求法不可得如五指中拳不可得故名爲
不可得空有人言一切法及因縁畢竟不可
得故名爲不可得空問曰何以故名不
可得空爲智力少故不可得爲實無故不可
得答曰諸法實無故不可得非智力少也
問曰若爾者與畢竟空自相空無異今何
以故更説不可得空答曰若人聞上諸空
都無所有心懷怖畏生疑今説所以空
因縁以求索不可得故爲説不可得空
斷是疑怖故佛説不可得空所以者何佛
言我從初發心乃至成佛及十力佛於諸
法中求實不可得是名不可得空問曰何
事不可得答曰一切法乃至無餘涅槃不可
得故名爲不可得空復次行者得是不可得
空不得三毒四流四縛五蓋六愛七使八邪
九結十惡諸弊惡垢結等都不可得故名爲
不可得空問曰若爾者行是不可得空得
何等法利答曰得戒定慧得四沙門果五
根五無學衆六捨法七覺分八聖道分九次第
定十無學法得如是等是聲聞法若得
般若波羅蜜則具足六波羅蜜及十地諸功
徳問曰上言一切法乃至涅槃不可得今
何以言得戒定慧乃至十無學法答曰是
法雖得皆助不可得空故亦名不可得
又復無受無著故是名不可得爲無爲
法故名不可得聖諦故名不可得第一義
諦故名不可得聖人雖得諸功徳入無餘
涅槃故不以爲得凡夫人以爲大得如師
子雖有所作不自以爲奇餘衆生見以爲
希有如是等義名爲不可得空無法空有
法空無法有法空無法空者有人言無法
名法已滅是滅無故名無法空有法空者
諸法因縁和合生故無有法有法無故名
有法空無法有法空者取無法有法相不
可得是爲無法有法空復次觀無法有法
空故名無法有法空復次行者觀諸法生
滅若有門若無門生門生喜滅門生憂行
者觀生法空則滅喜心觀滅法空則滅憂
心所以者何生無所得滅無所失除世間
貪憂故是名無法有法空復次十八空中初
三空破一切法後三空亦破一切法有法空
破一切法生時住時無法空破一切法滅時
無法有法空生滅一時倶破復次有人言過
去未來法空是名無法空現在及無爲法空
是名有法空何以故過去法滅失變異歸
無未來法因縁未和合未生未有未出未
起以是故名無法觀知現在法及無爲法
現有是名有法是二倶空故名爲無法有
法空復次有人言無爲法無生住滅是名
無法有爲法生住滅是名有法如是等空
名爲無法有法空是爲菩薩欲住内空乃至
無法有法空當學般若波羅蜜
大智度論卷第三十一

大智度論釋初品中四縁義
第四十九卷三
十二
　　聖者龍樹造
　　後秦龜茲國三藏鳩摩羅什譯
經菩薩摩訶薩欲知諸法因縁次第縁縁縁
増上縁當學般若波羅蜜論一切有爲法
皆從四縁生所謂因縁次第縁縁縁増上縁
因縁者相應因共生因自種因遍因報因是
五因名爲因縁復次一切有爲法亦名因縁
次第縁者除阿羅漢過去現在末後心心數
法諸餘過去現在心心數法能與次第是名
次第縁縁縁増上縁者一切法復次菩薩欲
知四縁自相共相當學般若波羅蜜問曰
如般若波羅蜜中四縁皆不可得所以者何
若因中先有果是事不然因中先無亦不
然若先有則無因若先無以何爲因若先
無而有者亦可從無因而生復次見果從
因生故名之爲因若先無果云何名因」
復次若果從因生果則屬因因不自在更
屬餘因若因不自在者云何言果旦從
此因生如是種種則知無因縁又過去心
心數法都滅無所能作云何能爲次第縁
現在有心則無次第若與未來欲生心次
第者未來則未有云何與次第如是等則
無次第縁如是一切法無相無縁云何言
縁縁若一切法無所屬無所依皆平等云
何言増上縁如是四縁不可得云何説欲
知四縁當學般若波羅蜜答曰汝不知
般若波羅蜜相以是故説般若波羅蜜中四
縁皆不可得般若波羅蜜於一切法無所
捨無所破畢竟清淨無諸戲論如佛説有
四縁但以少智之人著於四縁而生邪論
爲破著故説言諸法實空無所破如心法
從内外處因縁和合生是心如幻如夢虚
誑無有定性心數法亦如是是心共生心
數法所謂受想思等是心數法同相同縁故
名爲相應心以心數法相應爲因心數法
以心相應爲因是名相應因相應因者
譬如親友知識和合成事共生因者一切有
爲法各有共生因以共生故更相佐助譬
如兄弟同生故互相成濟自種因者過去善
種現在未來善法因過去現在善種未來善
法因不善無記亦如是如是一切法各有
自種因遍因者苦諦集諦所斷結使一切垢
法因是名遍因報因者行業因縁故得善
惡果報是爲報因是五因名爲因縁心心
數法次第相續無間故名爲次第縁心心數
法縁塵故生是名縁縁諸法生時不相障
礙是爲無障復次心心數法從四縁生無
想滅盡定從三縁生除縁縁諸餘心不相
應諸行及色從二縁生除次第縁縁縁有
爲法性羸故無有從一縁生報生心心
數法從五因生不隱沒無記非垢法故除
遍因諸煩惱亦從五因生除報因何以
故諸煩惱是隱沒報是不隱沒故除報因
報生色及心不相應諸行從四因生色非
心心數法故除相應因不隱沒無記法故除
遍因染汚色及心不相應諸行亦從四因生
非心心數法故除相應因垢故除報因諸
餘心心數法除初無漏心皆從四因生除
報因遍因所以者何非無記故除報因
非垢故除遍因諸餘不相應法所謂色心不
相應諸行若有自種因則從三因生除相
應因報因遍因若無自種因則從二因生
共生因無障因初無漏心心數法從三因生
相應因共生因無障因是初無漏心中色及
心不相應諸行從二因生共生因無障因
無有法從一因生若六因生是名四縁菩
薩行般若波羅蜜如是觀四縁心無所著
雖分別是法而知其空皆如幻化幻化中
雖有種種別異智者觀之知無有實但
誑於眼爲分別知凡夫人法皆是顛倒虚
誑而無有實故有四縁如是云何爲實賢
聖法因從凡夫法生故亦是不實如先十八
空中説菩薩於般若波羅蜜中無有一法
定性可取故則不可破以衆生著因縁空
法故名爲可破譬如小兒見水中月心生
愛著欲取而不能得心懷憂惱智者教言
雖可眼見不可手捉但破可取不破可
見菩薩觀知諸法從四縁生而不取四縁
中定相四縁和合生如水中月雖爲虚誑
無所有要從水月因縁生不從餘縁有諸
法亦如是各自從因縁生亦無定實以是
故説菩薩欲如實知因縁次第縁縁縁増
上縁相當學般若波羅蜜問曰若欲廣
知四縁義應學阿毘曇云何此中欲知
四縁義當學般若波羅蜜答曰阿毘曇四
縁義初學如得其實求之轉深入於邪見
如汝上破四縁義中説
復次諸法所因因於四縁四縁復何所因若
有因則無窮若無窮則無始若無始則無
因若然者一切法皆應無因若有始始則
無所因若無所因而有則不待因縁若然
者一切諸法亦不待因縁而有復次諸法
從因縁生有二種若因縁中先有則不待
因縁而生則非因縁若因縁中先無則無各
各因縁以戲論四縁故有如是等過如般
若波羅蜜中不可得空無如是等失如世
間人耳目所覩生老病死是則爲有細求
其相則不可得以是故般若波羅蜜中但除
邪見而不破四縁是故言欲知四縁相
當學般若波羅蜜
經復次舍利弗菩薩摩訶薩欲知一切諸
法如法性實際當學般若波羅蜜舍利弗
菩薩摩訶薩應如是住般若波羅蜜論諸
法如有二種一者各各相二者實相各各相
者如地堅相水濕相火熱相風動相如是等
分別諸法各自有相實相者於各各相中
分別求實不可得不可破無諸過失如自
相空中説地若實是堅相者何以故膠蝋等
與火會時捨其自性有神通人入地如水
又分散木石則失堅相又破地以爲微塵
以方破塵終歸於空亦失堅相如是推求
地相則不可得若不可得其實皆空空則是
地之實相一切別相皆亦如是是名爲如
法性者如前説各各法空空有差品是爲
如同爲一空是爲法性是法性亦有二種
一者用無著心分別諸法各自有性故
二者名無量法所謂諸法實相如持心經
説法性無量聲聞人雖得法性以智慧有
量故不能無量説如人雖到大海以器
小故不能取無量水是爲法性實際者
以法性爲實證故爲際如阿羅漢名爲
住於實際問曰如法性實際是三事爲一
爲異若一云何説三若三今應當分別説
答曰是三皆是諸法實相異名所以者何凡
夫無智於一切法作邪觀所謂常樂淨實
我等佛弟子如法本相觀是時不見常是
名無常不見樂是名苦不見淨是名不
淨不見實是名空不見我是名無我若
不見常而見無常者是則妄見見苦空無
我不淨亦如是是名爲如如者如本無能
敗壞以是故佛説三法爲法印所謂一切
有爲法無常印一切法無我印涅槃寂滅印
問曰是三法印般若波羅蜜中悉皆破壞如
佛告須菩提若菩薩摩訶薩觀色常不行
般若波羅蜜觀色無常不行般若波羅蜜
苦樂我無我寂滅非寂滅亦如是如是云何
名法印答曰二經皆是佛説如般若波羅
蜜經中了了説諸法實相有人著常顛倒
故捨常見不著無常相是名法印非謂捨
常著無常者以爲法印我乃至寂滅亦如
是般若波羅蜜中破著無常等見非謂破
不受不著得是諸法如已則入法性中滅
諸觀不生異信性自爾故譬如小兒見水
中月入水求之不得便愁智者語言性自
爾莫生憂惱善入法性是爲實際問曰
聲聞法中何以不説是如法性實際而摩訶
衍法中處處説答曰聲聞法中亦有説處
但少耳如雜阿含中説有一比丘問佛十
二因縁法爲是佛作爲是餘人作佛告比
丘我不作十二因縁亦非餘人作有佛無
佛諸法如法相法位常有所謂是事有故是
事有是事生故是事生如無明因縁故諸行
諸行因縁故識乃至老死因縁故有憂悲苦
惱是事無故是事無是事滅故是事滅如
無明滅故諸行滅諸行滅故識滅乃至老死
滅故憂悲苦惱滅如是生滅法有佛無佛常
爾是處説如如雜阿含舍利弗師子吼經
中説佛問舍利弗一句義三問三不能答
佛少開示舍利弗已入於靜室舍利弗集諸
比丘語諸比丘言佛未示我事端未即
能答今我於此法七日七夜演説其事而
不窮盡復有一比丘白佛佛入靜室後
舍利弗作師子吼而自讃歎佛語比丘舍
利弗語實不虚所以者何舍利弗善通達法
性故聲聞法中觀諸法生滅相是爲如滅
一切諸觀得諸法實相是處説法性問曰
是處但説如法性何處復説實際答曰此
二事有因縁故説實際無因縁故不説
實際問曰實際即是涅槃爲涅槃故佛
説十二部經云何言無因縁答曰涅槃種
種名字説或名爲離或名爲妙或名爲出
如是等則爲説實際但不説名字故言無
因縁復次諸法如者如諸法未生時生時亦
如是生已過去現在亦如是諸法三世平等
是名爲如問曰若未生法名爲未有生法
現在則有法可用因現在法有事用相故
追憶過事是名過去三世各異不應如實
爲一云何言三世平等是名爲如答曰
諸法實相中三世等一無異如般若波羅蜜
如品中説過去如未來如現在如如來如一
如無有異復次先論議中已破生法若無
生法者未來現在亦無生云何不等又復過
去世無始未來世無後現在世無住以是故
三世平等名爲如行是如已入無量法性
中法性者法名涅槃不可壞不可戲論法
性名爲本分種如黄石中有金性白石中
有銀性如是一切世間法中皆有涅槃性
諸佛賢聖以智慧方便持戒禪定教化引導
令得是涅槃法性利根者即知是諸法皆是
法性譬如神通人能變瓦石皆使爲金鈍
根者方便分別求之乃得法性譬如大冶
鼓石然後得金復次如水性下流故會歸
於海合爲一味諸法亦如是一切總相別
相皆歸法性同爲一相是名法性如金剛
在山頂漸漸穿下至金剛地際到自性乃
止諸法亦如是智慧分別推求已到如中
從如入自性如本末生滅諸戲論是名爲
法性又如犢子周慖嗚呼得母乃止諸法
亦如是種種別異取捨不同得到自性乃
止無復過處是名法性實際者如先説法
性名爲實入處名爲際復次一一法有九
種一者有體二者各各有法如眼耳雖同
四大造而眼獨能見耳無見功又如火以
熱爲法而不能潤三者諸法各有力如火
以燒爲力水以潤爲力四者諸法各自有
因五者諸法各自有縁六者諸法各自有
果七者諸法各自有性八者諸法各有限
礙九者諸法各各有開通方便諸法生時體
及餘法凡有九事知此法各各有體法具
足是名世間下如知此九法終歸變異盡
滅是名中如譬如此身生從不淨出雖復
澡浴嚴飾終歸不淨是法非有非無非生
非滅滅諸觀法究竟清淨是名上如復
次有人言是九事中有法者是名如譬如地
法堅重水法冷濕火法熱照風法輕動心法識
解如是等法名爲如如經中説有佛無佛
如法相法位常住世間所謂無明因縁諸行
常如本法法性者是九法中性實際者九法
中得果證復次諸法實相常住不動衆生以
無明等諸煩惱故於實相中轉異邪曲諸
佛賢聖種種方便説法破無明等諸煩惱令
衆生還得實性如本不異是名爲如實性
與無明合故變異則不清淨若除却無明
等得其眞性是名法性清淨實際名入法
性中知法性無量無邊最爲微妙更無有
法勝於法性出法性者心則滿足更不餘
求則便作證譬如行道日日發引而不止
息到所至處無復去心行者住於實際亦
復如是如羅漢辟支佛住於實際縱復恒
沙諸佛爲其説法亦不能更有増進又不
復生三界若菩薩入是法性中懸知實際
若未具足六波羅蜜教化衆生爾時若證
妨成佛道是時菩薩以大悲精進力故還
修諸行復次知諸法實相中無有常法無
有樂法無有我法無有實法亦捨是觀
法如是等一切觀法皆滅是爲諸法實如涅
槃不生不滅如本末生譬如水是冷相假
火故熱若火滅熱盡還冷如本用諸觀法
如水得火若滅諸觀法如火滅水冷是名
爲如如實常住何以故諸法性自爾譬如一
切色法皆有空分諸法中皆有涅槃性是
名法性得涅槃種種方便法中皆有涅槃
性若得證時如法性則是實際復次法性
者無量無邊非心心數法所量是名法性
妙極於此是名眞際
經復次舍利弗菩薩摩訶薩欲數知三千大
千世界中大地諸山微塵當學般若波羅蜜
菩薩摩訶薩欲析一毛爲百分欲以一分毛
盡擧三千大千世界中大海江河池泉諸水而
不擾水性者當學般若波羅蜜三千大千世
界中諸火一時皆然譬如劫盡燒時菩薩摩
訶薩欲一吹令滅者當學般若波羅蜜三
千大千世界中諸大風起欲吹破三千大千
世界及諸須彌山如摧腐草菩薩摩訶薩欲
以一指障其風力令不起者當學般若波羅
蜜論問曰佛何以不讃歎諸菩薩六度等
諸功徳而讃歎此大力答曰衆生有二種
一者樂善法二者樂善法果報爲樂善法
者讃歎諸功徳爲樂善法果報者讃歎
大神力復次有人言四大之名其實亦無邊
無盡常在世故無能悉動量其多少人雖
造作城廓臺殿所用甚少地之廣大載育
萬物最爲牢固爲是故佛説三千大千世
界中地及須彌諸山微塵皆欲盡知其數及
一一微塵中衆生業因縁各各有分欲知
其多少當學般若波羅蜜問曰一石土之
微塵尚難可數何況三千大千世界地及諸
山微塵之數是不可信答曰聲聞辟支佛
智慧尚不能知何況凡夫是事諸佛及大菩
薩所知如法華經説譬喩三千大千世界地
及諸山末以爲塵東方過千世界下一塵
如是過千世界復下一塵如是盡三千世
界諸塵佛告比丘是微塵數世界算數籌
量可得知不諸比丘言不可得知佛言
所可著微塵不著微塵諸國盡皆末以爲
塵大通慧佛出世已來劫數如是如是無
量恒河沙等世界微塵佛大菩薩皆悉能知
何況一恒河沙等世界復次無量者隨人心
説如大海水名爲無量而深八萬由旬
如大身羅睺阿脩羅王量其多少不以
爲難問曰云何行般若波羅蜜得是智慧
答曰有人行般若波羅蜜滅諸煩惱及邪
見戲論入菩薩甚深禪定念智清淨増廣
故則能分別一切諸色微塵知其量數復
次諸佛及大菩薩得無礙解脱故過於是
事尚不以爲難何況於此復次有人爲
地爲堅牢心無形質皆是虚妄以是故佛
説心力爲大行般若波羅蜜故散此大地
以爲微塵以地有色香味觸重故自無所
作水少香故動作勝地火少香味故勢勝
於水風少色香味故動作勝火心無四
事故所爲力大又以心多煩惱結使繋縛
故令心力微少有漏善心雖無煩惱以心
取諸法相故其力亦少二乘無漏心雖不
取相以智慧有量及出無漏道時六情隨
俗分別取諸法相故不盡心力諸佛及大
菩薩智慧無量無邊常處禪定於世間涅槃
無所分別諸法實相其實不異但智有優
劣行般若波羅蜜者畢竟清淨無所罣礙
一念中能數十方一切如恒河沙等三千大
千世界大地諸山微塵何況十方各一恒河
沙世界復次若離般若波羅蜜雖得神通
則不能如上所知以是故説欲得是大
神力當學般若波羅蜜復有人言一切諸物
中水爲最大所以者何大地上下四邊無不
有水若護世天主不節量天龍雨又無
消水珠者則天地漂沒又以水因縁故
世間衆生數非衆生數皆得生長以是可知
水爲最大是故佛説菩薩欲知水渧多少
渧渧分散令無力者當學般若波羅蜜
復有人言火爲最大所以者何除香味故
又以水出處甚多而火能滅之大火之力能
燒萬物能照諸闇以是故知火爲最大是
故佛説菩薩欲吹滅大火者當學般若波
羅蜜問曰火因於風乃得然熾云何相滅
答曰雖復相因過則相滅問曰若爾者火
多無量口風甚少何能滅之答曰菩薩行
般若波羅蜜因禪定得神通能變身令大
口風亦大故能滅之又以神力小風能滅
譬如小金剛能摧破大山以是故諸天世
人見此神力皆悉宗伏復次菩薩以火爲
害處廣憐愍衆生故以神力滅之又以
三千世界成立甚難菩薩福徳智慧故力能
制之復有人言於四大中風力最大無色
香味故動相最大所以者何如虚空無邊
風亦無邊一切生育成敗皆由於風大風
之勢摧碎三千大千世界諸山以是故佛
説能以一指障其風力當學般若波羅蜜
所以者何般若波羅蜜實相無量無邊能令
指力如是
經菩薩摩訶薩欲一結加趺坐遍滿三千大
千世界中虚空者當學般若波羅蜜論問
曰菩薩以何因縁故如是結加趺坐答曰
以梵天王主三千世界生邪見心自以爲
大見菩薩結加趺坐遍滿虚空則憍慢心
息又於神通力中巧方便故一能爲多多
能爲一小能作大大能作小亦爲欲現希
有難事故坐遍虚空亦爲遮諸鬼神龍王
惱亂衆生故坐滿虚空令衆生安隱如難
陀婆難陀龍王兄弟欲破舍婆提城雨諸
兵杖毒蛇之屬是時目連端坐遍滿虚空
變諸害物皆成華香瓔珞以是故説菩薩
摩訶薩欲一結加趺坐遍滿三千大千世界
虚空當學般若波羅蜜
經復次菩薩摩訶薩欲以一毛擧三千大
千世界中諸須彌山王擲過他方無量阿僧
祇諸佛世界不擾衆生者當學般若波羅蜜」
論問曰菩薩何以故擧須彌山及諸山
過著他方無量世界答曰不必有擧者此
明菩薩力能擧之耳復次諸菩薩爲佛當
説法故先莊嚴三千大千世界除諸山令
地平整如法華經中説佛欲集諸化佛故
先平治地亦欲現希有事令衆生見故所
以者何一須彌山高八萬四千由旬若擧此
一山已爲希有何況三千大千世界百億須
彌山若以一毛擧三千大千世界百億須彌
山尚難何況以一毛頭擲百億須彌山過
無量阿僧祇世界衆生見菩薩希有事皆發
阿耨多羅三藐三菩提心作是念言是菩薩
未成佛道神力乃爾何況成佛以是故如
是説
經欲以一食供養十方各如恒河沙等諸佛
及僧當學般若波羅蜜欲以一衣華香瓔珞
末香塗香燒香燈燭幢幡華蓋等供養諸佛
及僧當學般若波羅蜜
論問曰菩薩若以一食供養一佛及僧尚
是難事何況十方如恒河沙等諸佛及僧答
曰供養功徳在心不在事也若菩薩以一
食大心悉供養十方諸佛及僧亦不以遠
近爲礙是故諸佛皆見皆受問曰諸佛有
一切智故皆見皆受僧無一切智云何得
見云何得受答曰僧雖不見不知而其供
養施者得福譬如有人遣使供養彼人
彼人雖不得而此人已獲施福如慈三昧
於衆生雖無所施而行者功徳無量復次
諸菩薩無量無盡功徳成就以一食供養
十方諸佛及僧皆悉充足而亦不盡譬如涌
泉出而不竭如文殊尸利以一鉢歡喜丸
供養八萬四千僧皆悉充足而亦不盡復
次菩薩於此以一鉢食供養十方諸佛而
十方佛前飮食之具具足而出譬如鬼神得
人一口之食而千萬倍出復次菩薩行般若
波羅蜜得無量禪定門及得無量智慧方便
門以是故無所不能以般若波羅蜜無礙
故是菩薩心所作亦無礙是菩薩能供養十
方千萬恒河沙等諸佛及僧何況各如一恒
河沙衣服華香瓔珞末香塗香燒香燈燭幢
幡華蓋等亦如是
經復次舍利弗菩薩摩訶薩欲使十方各如
恒河沙等世界中衆生悉具於戒三昧智慧
解脱解脱知見令得須陀洹果斯陀含果阿
那含果阿羅漢果乃至令得無餘涅槃當學
般若波羅蜜
論五衆義如先説須陀洹果有二種一者
佛説三結斷得無爲果又如阿毘曇説八十
八結斷得無爲須陀洹果二者信行法行人
住道比智中得須陀洹果證者是復次須
陀洹名流即是八聖道分般那名入入是
八聖道分流入涅槃是名初觀諸法實相
得入無量法性分墮聖人數中息忌名一
伽彌名來是人從此死生天上天上一來
得盡衆苦阿那名不伽彌名來是名不來
相是人欲界中死生色界無色界中於彼
漏盡不復來生問曰今世滅阿那伽彌中
陰滅阿那伽彌此亦不生色無色界何以
名爲阿那伽彌答曰阿那伽彌多生色無
色界中現在滅者少以少從多故中間滅者
亦欲生色界見後身可患即取涅槃以是
故因多得名阿羅漢盡一切煩惱故應
受一切天龍鬼神供養是阿羅漢有九種
退法不退法死法護法住法勝進法不壞法
慧解脱共解脱九種義如先説及八背捨八
勝處十一切處滅盡定無諍三昧願智等阿
羅漢諸妙功徳及得無餘涅槃無餘涅槃名
阿羅漢捨此五衆更不復相續受後五
衆身心苦皆悉永滅後三道果如初道説」
經復次舍利弗菩薩摩訶薩行般若波羅蜜
布施時應作如是分別如是布施得大果報
如是布施得生刹利大姓婆羅門大姓居士
大家如是布施得生四天王天處三十三天
夜摩天兜率陀天化樂天他化自在天因
是布施得入初禪二禪三禪四禪無邊空處無
邊識處無所有處非有想非無想處因是布
施能生八聖道分因是布施能得須陀洹道乃
至佛道當學般若波羅蜜論菩薩摩訶薩
知諸法實相無取無捨無所破壞行不可
得般若波羅蜜以大悲心還修福行福行初
門先行布施菩薩行般若波羅蜜智慧明利
能分別施福施物雖同福徳多少隨心優劣
如舍利弗以一鉢飯上佛佛即迴施狗而
問舍利弗汝以飯施我我以飯施狗誰得
福多舍利弗言如我解佛法義佛施狗
得福多舍利弗者於一切人中智慧最上
而佛福田最爲第一不如佛施狗惡田得
福極多以是故知大福從心生不在田也
如舍利弗千萬億倍不及佛心問曰如汝
説福田妙故得福多而舍利弗施佛不得
大福答曰良田雖復得福多而不如心
所以者何心爲内主田是外事故或時布
施之福在於福田如億耳阿羅漢昔以一
華施於佛塔九十一劫人天中受樂餘福
徳力得阿羅漢又如阿輸迦王小兒時
以土施佛王閻浮提起八萬塔最後得道
施物至賤小兒心簿但以福田妙故得
大果報當知大福從良田生若大中之上
三事都具心物福田三事皆妙如般若波羅
蜜初品中説佛以好華散十方佛復次又
如以般若波羅蜜心布施無所著故得大
果報復次爲涅槃故施亦得大報以大悲
心爲度一切衆生故布施亦得大報復次
大果報者如是中説生刹利家乃至得佛
者是問曰云何布施得生刹利家乃至
得佛答曰若有人布施及持戒故得人天
中富貴如有人至心布施持戒故生刹利
家刹利者王及大臣若著於智慧經書而
不惱衆生布施持戒故生婆羅門家若布
施持戒減少而樂著世樂生居士大家居
士者小人而巨富若布施持戒清淨小勝
厭患家業好樂聽法供養善人生四天王
處所以者何在彼有所須欲心生皆得常
見此間賢聖善人心生供養以近修福處
故若布施持戒清淨供養父母及其所尊心
欲求勝生三十三天若布施持戒清淨而
好學問其心柔和生夜摩天若布施持戒
清淨令二事轉勝好樂多聞分別好醜
愛樂涅槃心著功徳生兜率天若布施深
心持戒多聞好樂學問自力生活生化樂
天若布施時清淨持戒轉深好樂多聞自貴
情多不能自苦從他求樂生他化自在天
他所思惟懃心方便化作女色五欲奪而自
在譬如庶民苦身自業強力奪之復次布
施時以願因縁故生天上如經説有人少
行布施持戒不知禪定是人聞有四天王
天心常志願佛言是人命終生四天上必
有是處乃至他化自在天亦如是復次有
人布施持戒修布施時其心得樂若施多
樂亦多如是思惟捨五欲除五蓋入初禪
乃至非有想非無想天如是四禪四無色
定義如上説復次有人布施佛及佛弟子
從其聞説道法是人因此布施故心得柔
軟智慧明利即生八聖道分斷三結得須
陀洹果乃至佛道亦如是因是布施聞其
説法便發阿耨多羅三藐三菩提心復次未
離欲布施生人中富貴及六欲天中若離欲
心布施生梵世天上乃至廣果天若離色心
布施生無色天中離三界布施爲涅槃故
得聲聞道布施時惡厭憒鬧好樂閑靜喜
深智慧得辟支佛布施時起大悲心欲度
一切爲第一甚深畢竟清淨智慧得成佛
道
經復次舍利弗菩薩摩訶薩行般若波羅蜜
布施時以慧方便力故能具足檀波羅蜜尸
羅波羅蜜羼提波羅蜜毘梨耶波羅蜜禪波
羅蜜般若波羅蜜舍利弗白佛言世尊菩薩
摩訶薩云何布施時以慧方便力故具足檀
波羅蜜乃至般若波羅蜜佛告舍利弗施人
受人財物不可得故能具足檀波羅蜜罪不
罪不可得故具足尸羅波羅蜜心不動故具
足羼提波羅蜜身心精進不懈息故具足
毘梨耶波羅蜜不亂不味故具足禪波羅蜜
知一切法不可得故具足般若波羅蜜
論具足義先已廣説慧方便今此中説所
謂三事不可得者是問曰慧方便者能成
就其事無所破壞更無所作今破此三事
應墮斷滅云何言慧方便答曰有二種不
可得一者得不可得二者不得不可得得
不可得者墮於斷滅若不得不可得者是
爲慧方便不墮斷滅若無慧方便布施
者取三事相若以三事空則取無相有
慧方便者從本以來不見三事相以是故
慧方便者不墮有無中復次布施時壞諸煩
惱是名慧方便復次於一切衆生起大悲
心布施是名慧方便復次過去未來無量
世所修福徳布施迴向阿耨多羅三藐三菩
提亦名慧方便復次於一切十方三世諸佛
及弟子所有功徳憶念隨喜布施迴向阿耨
多羅三藐三菩提是名慧方便如是等種種
力是爲慧方便義乃至般若波羅蜜慧方便
亦如是
經復次舍利弗菩薩摩訶薩欲得過去未來
現在諸佛功徳者當學般若波羅蜜論
問曰過去佛功徳已滅未來佛功徳未有現
在佛功徳不可得又三世中佛功徳皆不可
得云何言欲得三世佛功徳當學般若波羅
蜜答曰不言欲得三世佛功徳自欲得
如三世佛功徳無所減少耳所以者何一
切佛功徳皆等無多無少問曰若爾者何以
言阿彌陀佛壽命無量光明千萬億由旬無
量劫度衆生答曰諸佛世界種種有淨不淨
有雜如三十三天品經説佛在三十三天
安居自恣時至四衆久不見佛愁思不樂
遣目連白佛言世尊云何捨此衆生住彼
天上時佛告目連汝觀三千世界目連以
佛力故觀或見諸佛爲大衆説法或見坐
禪或見乞食如是種種施作佛事目連即
時五體投地是時須彌山王跛𨁟大動諸天
皆大驚怖目連涕泣稽首白佛佛有大悲
不捨一切作如是種種化度衆生佛告目
連汝所見甚少過汝所見東方有國純以
黄金爲地彼佛弟子皆是阿羅漢六通無礙
復過是東方有國純以白銀爲地彼佛弟
子皆學辟支佛道復過是東方有國純以
七寶爲地其地常有無量光明彼佛所化
弟子純諸菩薩皆得陀羅尼諸三昧門住阿
毘跋致地目連當知彼諸佛者皆是我身
如是等東方恒河沙等無量世界有莊嚴者
不莊嚴者皆是我身而作佛事如東方南
西北方四維上下亦復如是以是故當知
釋迦文佛更有清淨世界如阿彌陀國阿彌
陀佛亦有嚴淨不嚴淨世界如釋迦文佛國
諸佛大悲徹於骨髓不以世界好醜隨應
度者而教化之如慈母愛子子雖沒在厠
溷懃求拯拔不以爲惡
大智度論卷第三十二

大智度論釋初品中到彼岸義
第五十卷三
十三
　　聖者龍樹造
　　後秦龜茲國三藏鳩摩羅什譯
經復次舍利弗菩薩摩訶薩欲到有爲無爲
法彼岸者當學般若波羅蜜論彼岸者
於有爲無爲法盡到其邊云何是彼岸以大
智慧悉知悉盡有爲法總相別相種種悉解
無爲法中從須陀洹至佛悉皆了知有爲無
爲法相義如先説
經菩薩摩訶薩欲知過去未來現在諸法
如諸法法相無生際者當學般若波羅蜜」
論問曰上已説如今何以更説答曰上直
言諸法如今言三世皆如上略説此廣説
上説一此説三法相即是法性無生際即
是實際過去法如即是過去法相未來現在
亦如是復次過去法如即是未來現在法如
現在法如即是過去未來法如未來法如即
是過去現在法如所以者何如相非一非異
故復次如先説二種如一者世間如二者
出世間如用是世間如三世各各異用是
出世間如三世爲一
復次法相名諸法業諸法所作力因縁果報
如火爲熱相水爲濕相如是諸法中分別
因縁果報各各別相如是處非處力中説
是名世間法相若是諸法相推求尋究入
無生法中更無過是者是名無生際問曰
如法相可分別有三世無生際是未來法
云何有過去現在如阿毘曇説生法者過去
現在是無生法者未來及無爲法是云何欲
令過去現在有無生答曰如先種種説破
生法一切法皆無生何但未來無生如一時
義中已破三世三世一相所謂無相如是
則無生相復次無生名爲涅槃以涅槃不生
不滅故涅槃者末後究竟不復更生而一
切法即是涅槃以是故佛説一切法皆是無
生際
經復次舍利弗菩薩摩訶薩欲在一切聲
聞辟支佛前欲給侍諸佛欲爲諸佛内眷屬
欲得大眷屬欲得菩薩眷屬欲得淨報大
施當學般若波羅蜜論問曰若菩薩未
得漏盡云何在漏盡聖人前答曰菩薩初發
意時已在一切衆生前何況積劫修行是菩
薩功徳智慧大故世世常大能利益聲聞辟
支佛衆生知菩薩恩故推崇敬重乃至畜生
中亦爲尊重如菩薩昔作鹿其色如金其
角七寶五百鹿隨逐宗事若在人中好世
作轉輪聖王惡世恒作大王護持佛法利
益衆生若出家値有佛法則爲世作大度
師興顯佛法若無佛法則爲外道大師行
四無量阿羅漢辟支佛雖有無漏利益事
少譬如一升酥雖精不如大海水酪菩
薩雖有漏智慧及其成熟利益無量復次
羅漢辟支佛四事供養助道之具多由菩薩
得如首楞嚴經説文殊師利七十二億作辟
支佛化辟支佛人令其成道以是故在聲
聞辟支佛前欲爲諸佛給使者如釋迦文
佛未出家時車匿給使優陀耶戲笑瞿
毘耶耶輸陀等諸婇女爲内眷屬出家六年
苦行時五人給侍得道時彌喜羅陀須那刹
多羅阿難密迹力士等是名内眷屬大眷屬
者舍利弗目揵連摩訶迦葉須菩提迦旃延
富樓那阿泥盧豆等諸聖人及彌勒文殊
師利颰陀婆羅諸阿毘跋致一生補處菩薩
等是名大眷屬復次佛有二種身一者法
性生身二者隨世間身世間身眷屬如先説
法性生身者有無量無數阿僧祇一生補處
菩薩侍從所以者何如不可思議解脱經
説佛欲生時八萬四千一生補處菩薩在前
導菩薩從後而出譬如陰雲籠月又如
法華經説從地踊出菩薩等皆是内眷屬
大眷屬菩薩眷屬者有佛純以菩薩爲眷
屬有佛純以聲聞爲眷屬有佛菩薩聲聞
雜爲眷屬是故言但欲得菩薩爲眷屬者
當學般若波羅蜜眷屬有三上中下下者
純聲聞中者雜上者但菩薩淨報大施者
有人言菩薩多集福徳未除煩惱受人信
施未能淨報佛言菩薩行般若波羅蜜諸
法皆空不可得何況諸結使菩薩入法性中
故不證眞際是故能淨報施福復次菩薩
功徳廣大從發心已來欲代一一衆生
受一切苦欲以一切功徳與一切衆生然
後當自求佛道但是事不可得故而自成
佛度一切衆生又菩薩志願不以阿僧祇
爲拘如世間及如法性實際虚空等久住
菩薩心住世間利益衆生故亦如是久住
無有窮已是人不能淨報施福者誰能淨
畢如父母雖有結使諸惡以一世利益
子故受其供養令子得大福何況菩薩
無諸結使而住無邊世中利益衆生而不
淨畢又復菩薩但有悲心而無般若尚能
利益何況行般若波羅蜜問曰若菩薩無
結使云何世間受生答曰先已答菩薩得
無生法忍得法性生身處處變化以度衆
生莊嚴世界是功徳因縁故雖未得佛能
淨報施福
經復次舍利弗菩薩摩訶薩欲不起慳心
破戒心瞋恚心懈怠心亂心癡心者當學般
若波羅蜜論是六種心惡故能障蔽六波
羅蜜門如菩薩行布施時若有慳心起令
布施不清淨所謂不能以好物施若與
好物不能多與若與外物則不能内施
若能内施不能盡與若由慳心故菩薩
行般若波羅蜜知一切法無我無我所諸
法皆空如夢如幻以身頭目骨髓布施如
施草木是菩薩雖未得道欲常不起是
慳心當學般若波羅蜜諸餘人離欲得道故
不生破戒心菩薩行般若波羅蜜故不見
破戒事所以者何戒爲一切諸善功徳住處
譬如地爲一切萬物所依止處破戒尚不
得餘道何況阿耨多羅三藐三菩提以是
故不生破戒心復作是念菩薩法者安樂
衆生若破戒者惱亂一切以是故菩薩不
生破戒心何況破戒小乘及諸凡夫尚不
應生瞋恚心何況菩薩發阿耨多羅三藐
三菩提意身爲苦器法自受惱譬如犯罪
之人自致刑戮自作自受不應怨人但當
自護其心不令起惡譬如人遭惡風
雨寒熱亦無所瞋復作是念菩薩求佛以
大悲爲本若懷瞋恚則喪志願瞋恚之
人尚不得世間樂何況道樂瞋恚之人自不
得樂何能以樂與人懈怠之人世間勝事
尚不能成何況阿耨多羅三藐三菩提譬
如鑚火數息無得火期散亂之心譬如風
中然燈雖有光明不能照物亂心中智
慧亦復如是智慧是一切善法根本若欲
成就是智先當攝心然後可成譬如狂醉
之人自利他利好醜之事都不覺知散亂之
心亦如是世間好事尚不能善知何況出
世間法愚癡人心一切成敗事皆不能及
何況微妙深義譬如無目之人或墜溝坑
或入非道無智之人亦復如是無智慧眼
故受著邪法不受正見如是之人世間近
事尚不能成何況阿耨多羅三藐三菩提
菩薩行般若波羅蜜力故能障是六蔽淨
六波羅蜜以是故説若欲不起六蔽當
學般若波羅蜜
經復次舍利弗菩薩摩訶薩欲使一切衆生
立於布施福處持戒福處修定福處勸導福
處欲令衆生立於財福法福處當學般若
波羅蜜論問曰云何名爲福處答曰
阿毘曇言福者善有漏身口意業復有人
言不隱沒無記是所以者何善有漏業因縁
果報故得是不隱沒無記福是果報亦名
爲福如世間人説能成大事多所成辦
是名福徳人是福略説三種布施持戒修
定何等是布施有人以衣服臥具飮食花
香瓔珞等與人是名布施問曰飮食等物
便是布施爲更有布施答曰飮食等物非
布施以飮食等物與時心中生法名捨
與慳心相違是名布施福徳是或有漏或
無漏常是善心數法心相應隨心行共心生
無色無形能作縁業相應隨業行業共生非
先業果報得修行修慧證身證凡夫人得亦
聖人得有人言是捨法相應思是名布施福
徳所以者何業能生果報故思即是業身
口不名爲業從思生故得名業此布施
有二種一者淨二者不淨不淨者直施而已
或畏失財故與或惡訶罵故與或無用故
與或親愛故與或爲求勢故與以施故多
致勢援或死急故與或求善名譽故與
或求與貴勝齊名故與或妬嫉故與或憍
慢故與小人愚賤尚施我爲貴重大人云何
不與或爲呪願福徳故與或求吉除凶故
與或求入伴儻故與或不一心不恭敬
輕賤受者而與如是種種因縁爲今世事
故施與淨相違名爲不淨淨施者如經中
説治心故施莊嚴意故施爲得第一利故
施生清淨心能分別爲助涅槃故施譬如
新花未萎色好且香淨心布施亦復如是
如説諸天不淨心布施者宮殿光明薄少若
淨心布施者宮殿光明増廣此布施業雖過
去乃至千萬世中不失譬如券要問曰
此布施福云何増長答曰應時施故得福
増長如經説飢餓時施得福増多或遠行
來時若曠路險道中施若常施不斷或時常
念施故施福増廣如六念中念捨説若大
施故得福多若施好人若施佛若施者受
者清淨故若決定心施若自以力致財施
若隨所有多少能盡施若交以物施若以
園田使人等施如是布施唯有菩薩能以
深心行之如韋羅摩菩薩十二年布施已
莊飾乳牛七寶鉢及婇女各有八萬四千
及諸餘物飮食之屬不可勝數又如須帝
拏菩薩下善勝白象施與怨家入在深
山以所愛二子施十二醜婆羅門復以妻
及眼施化婆羅門爾時地爲大動天爲雷
震空中雨花又如薩婆達多王自縛其身
施婆羅門如尸毘王爲一鴿故自持其身
以代鴿肉又如菩薩曾爲兔身自炙其
肉施與仙人如是等菩薩本生經中所説
復有聲聞人布施如須彌陀比丘尼與二
同學爲迦那伽牟尼佛作精舍於無數千
萬世受轉輪聖王及天王福如施婆羅門
持一瓶酪施僧世世受樂今得阿羅漢諸
受樂中受樂第一如末利夫人供養須菩
提故得今世果報爲波斯尼示王后如
尸婆供養迦栴延故得今世果報爲栴
陀波周陀王后如鬱伽陀居士供養舍利弗
等五百阿羅漢故即日得果報五百賈客
得其餘食人人以珠瓔珞與之卒得大
富遂號卒伽陀如是等布施得今世
果報當知布施論議説不可盡持戒福處
者佛説五戒福者是問曰云何殺罪相答
曰知是衆生故奪命得殺罪非不故安隱
快心得殺罪非散亂狂心奪命得殺罪
非作瘡死已得殺罪非未死身業是殺
罪非口殺身作是殺罪非但心生如是
等罪止不作是初戒善相或有人言謂是
不隱沒無記或欲界繋或不繋是非心非心
數法非心相應非隨心行或共心生或不
共心生非業相應非隨業行或共業生或
不共業生非先業果報得修行修身證慧證
或思惟斷或不斷離欲界欲時得斷知凡
夫聖人共有是名説不殺生戒相餘戒亦如
是隨義分別諸戒讃歎論議如尸羅波羅
蜜中説修定福處者雖經中説修慈是修
定福亦説有漏禪定能生果報者總名修
定福以欲界多瞋多亂故先説慈心爲修
定福得慈方便願與衆生樂後實見受樂
是心相應法名爲慈法是法或色界繋或不
繋是爲眞慈是方便慈欲界繋常隨心行
隨心生無形無對能縁法非業業相應而隨
業行共業生非先業果報得修行修身證慧
證或思惟斷或不斷離色界欲時得斷知
有覺有觀亦無覺有觀亦無覺無觀或有喜
或無喜或有息或無息亦凡夫人亦聖人或
樂受相應或不苦不樂受相應先縁得解相
後縁實義根本四禪中亦過四禪依止四
禪得者牢固有力慈應言親愛無怨無諍
故名爲親愛能縁無量衆生故名爲無量
能利益衆生能離欲故名爲梵行慈心餘
論議如四無量中説問曰修定福中佛何
以但説慈心不説餘答曰四無量中慈心
能生大福徳悲心憂愁故捨福徳喜心自念
功徳故福徳不深捨心放捨故福亦少復
次佛説慈心有五利不説餘何等五一者
刀不傷二者毒不害三者火不燒四者
水不沒五者於一切瞋怒惡害衆生中見皆
歡喜悲心等三事不爾以是故説修定
福爲慈餘者隨從及諸能生果報有漏定勸
導福處者若比丘不能坐禪不能誦經教
化勸導修立福徳或有比丘能坐禪誦經
見諸比丘衣食乏少力能引致亦行勸導
及諸菩薩憐愍衆生故以福徳因縁勸化
之又出家人若自求財於戒有失是故勸
導以爲因縁財福者衣服飮食臥具醫藥金
銀車馬田宅等問曰上言布施福處此言
財福有何等異答曰布施者總攝一切施
財施法施俗施道施今欲分別法施財施
法施者如佛以大慈故初轉法輪無量衆生
得道後舍利弗逐佛轉法輪餘諸聖人
雖非轉法輪亦爲衆生説法得道亦名
法施復有遍吉菩薩觀世音得大勢文殊師
利彌勒菩薩等以二種神通力果報神通
修得神通住是中以福徳方便力光明神足
等種種因縁開度衆生亦名法施諸辟支
佛飛騰虚空而説一偈引導衆生令殖
善根亦名法施又佛弟子未得聖道者坐
禪誦經不壞諸法相教化弟子皆名法施
如是等種種名爲法施相以是故説菩薩
欲立衆生於六種施福者當學般若波羅
蜜
經復次舍利弗菩薩摩訶薩欲得五眼者
當學般若波羅蜜論何等五肉眼天眼慧
眼法眼佛眼肉眼見近不見遠見前不見
後見外不見内見晝不見夜見上不見
下以此礙故求天眼得是天眼遠近皆見
前後内外晝夜上下悉皆無礙是天眼見和
合因縁生假名之物不見實相所謂空無相
無作無生無滅如前中後亦爾爲實相故
求慧眼得慧眼不見衆生盡滅一異相
捨離諸著不受一切法智慧自内滅是名
慧眼但慧眼不能度衆生所以者何無所
分別故以是故生法眼法眼令是人行是
法得是道知一切衆生各各方便門令
得道證法眼不能遍知度衆生方便道以
是故求佛眼佛眼無事不知覆障雖密無
不見知於餘人極遠於佛至近於餘幽闇
於佛顯明於餘爲疑於佛決定於餘微細
於佛爲麁於餘甚深於佛甚淺是佛眼無
事不聞無事不見無事不知無事爲難
無所思惟一切法中佛眼常照後品五眼義
中當廣説
經菩薩摩訶薩欲以天眼見十方如恒河沙
等世界中諸佛欲以天耳聞十方諸佛所
説法欲知諸佛心當學般若波羅蜜論天
眼法所見不過三千大千世界今以般若
波羅蜜力故見十方恒河沙等國中諸佛所
以者何般若波羅蜜中無近無遠無所罣
礙故問曰如般舟經説以般舟三昧力
故雖未得天眼而能見十方現在諸佛此
菩薩以天眼故見十方諸佛有何等異答
曰此天眼不隱沒無記般舟三昧離欲人未
離欲人倶得天眼但是離欲人得般舟三昧
憶想分別常修常習故見天眼修神通得
色界四大造色眼四邊得遍明相是爲差別
天眼功易譬如日出見色不難三昧功難
如夜然燈見色不易天耳亦如是知諸
佛心者問曰如上地鈍根不能知下地
利根心菩薩一佛心尚不應知何況恒河
沙等十方諸佛心答曰以佛神力故令菩
薩知如經説一切衆生無知佛心者若佛
以神力令知乃至昆虫亦能知以是故佛
以神力故令菩薩知佛心復次般若波羅
蜜無礙相麁細深淺愚聖都無差別諸佛心
如菩薩心如一如無異菩薩隨是如故能
知諸佛心復次希有難事不應知而知以
是故言欲得是者當學般若波羅蜜
經欲聞十方諸佛所説法聞已乃至阿耨多
羅三藐三菩提不忘者當學般若波羅蜜
論問曰一佛所説猶尚難持何況無量諸
佛所説欲憶而不忘答曰菩薩以聞持陀
羅尼力故能受堅憶念陀羅尼力故不忘
復次此中説以般若波羅蜜力畢竟清淨無
所著譬如大海含受衆流菩薩從十方諸
佛所聞法以般若波羅蜜器大故能受無
量法持而不忘復次是般若波羅蜜不可
譬喩如虚空如劫燒盡已大雨彌滿是雨
除虚空更無處能受十方諸佛説法雨從
佛口出除行般若波羅蜜菩薩更無能受
者以是故言欲聞十方諸佛説法當學
般若波羅蜜
　　大智度論釋初品中見一切佛世界義
第五十一之一
經復次舍利弗菩薩摩訶薩欲見過去未來
諸佛世界及見現在十方諸佛世界當學
般若波羅蜜論問曰若見十方佛則已
見世界今何以復説欲見世界答曰菩
薩未深入禪定若見十方世界山河草木
心則散亂故但觀諸佛如念佛義中説行
者但觀諸佛不觀土地山河樹木得禪定
力已隨意廣觀復次諸清淨佛國難見故
言欲見諸佛國當學般若波羅蜜又一
佛有無量百千種世界如先説有嚴淨
有不嚴淨有雜有畢竟清淨世界難見故
以般若波羅蜜力乃能得見譬如天子聽
正殿則外人可見内殿深宮無能見者問
曰十方現在世界可見過去未來諸佛世
界云何得見答曰菩薩有見過去未來三
昧入是三昧已見過去未來事如夢中所
見復次菩薩有不滅際三昧入是三昧已
不見諸佛有滅者問曰此二法非眼云何
能見答曰此是智慧假名爲眼如轉法輪
中於四諦中得眼智明覺復次菩薩見十
方現在佛世界定知過去未來諸佛世界
亦爾所以者何一切諸佛功徳同故是事如
先説復次是般若波羅蜜中如現在過去未
來等無異一如一法性故以是故不應難
經復次舍利弗菩薩摩訶薩欲聞十方諸佛
所説十二部經修多羅祇夜受記經伽陀優
陀那因縁經阿波陀那如是語經本生經
廣經未曾有經論議經諸聲聞等聞與不聞
盡欲誦受持者當學般若波羅蜜
論先説盡欲聞十方諸佛所説法者當學
般若波羅蜜所説法者即此十二部經諸
經中直説者名修多羅所謂四阿含諸摩訶
衍經及二百五十戒經出三藏外亦有諸
經皆名修多羅諸經中偈名祇夜衆生九
道中受記所謂三乘道六趣道此人經爾
所阿僧祇劫當作佛若記爾所歳當作佛
記聲聞人今世後世得道記辟支佛但後
世得道記餘六道亦皆後世受報諸佛法
欲與衆生受記先皆微笑無量種光從四
牙中出所謂青黄赤白縹紫等從上二牙
出者光照三惡道從其光明演無量法説
一切作法無常一切法無我安隱涅槃衆生
得遇斯光聞説法者身心安樂得生人
中天上從是因縁皆得畢苦從下二牙出
者上照人天乃至有頂禪若聾盲瘖唖狂
病皆得除愈六欲天人及阿修羅受五欲樂
遇佛光明聞説法聲皆厭患欲樂身心安
隱色界諸天受禪定樂時遇佛光明聞説
法聲亦生厭患來詣佛所此諸光明復至
十方遍照六道作佛事已還繞身七匝
若記地獄光從足下入若記畜生光從
𬧅入若記餓鬼光從髀入若記人道光
從齊入若記天道光從胸入若記聲聞
光從口入若記辟支佛光從眉間相入若
記得佛光從頂入若欲受記先現此相
然後阿難等諸弟子發問一切偈名祇夜
六句三句五句句多少不定亦名祇夜亦
名伽陀優陀那者名有法佛必應説而無
有問者佛略開問端如佛在舍婆提毘舍
佉堂上陰地經行自説優陀那所謂無我
無我所是事善哉爾時一比丘合掌白佛
言世尊云何無我無我所是事善哉佛
告比丘凡夫人未得無漏道顛倒覆心故
於無我無我所心大驚怖若佛及佛弟子
聞好法者歡喜奉行無顛倒故不復更
作如是等雜阿含中廣説又如般若波羅蜜
品中諸天子讃須菩提所説善哉善哉希有
世尊難有世尊是名優陀那又如佛涅槃
後諸弟子抄集要偈諸無常偈等作無常品
乃至婆羅門偈等作婆羅門品亦名優陀那
諸有集衆妙事皆名優陀那如是等名優
陀那經相尼陀那者説諸佛法本起因縁佛
何因縁説此事修多羅中有人問故爲説是
事毘尼中有人犯是事故結是戒一切佛
語縁起事皆名尼陀那阿波陀那者與世間
相似柔軟淺語如中阿含中長阿波陀那
經長阿含中大阿波陀那毘尼中億耳阿波
陀那二十億阿波陀那解二百五十戒經中
欲阿波陀那一部菩薩阿波陀那出一部如
是等無量阿波陀那如是語經者有二種一
者結句言我先許説者今已説竟二者三藏
摩訶衍外更有經名一目多迦有人言目
多迦目多迦名出三藏及摩訶衍何等是如
佛説淨飯王強令出家作佛弟子者佛選
擇五百人堪任得道者將至舍婆提所以
者何以其未離欲若近親里恐其破戒
故將至舍婆提令舍利弗目乾連等教化
之初夜後夜專精不睡勤修精進故得道
得道已佛還將至本生國一切諸佛法還
本國時與大會諸天衆倶住迦毘羅婆仙
人林中此林去迦毘羅婆城五十里是諸
釋遊戲園此諸釋子比丘處舍婆提時初夜
後夜專精不睡故以夜爲長從林中來
入城乞食覺道里長遠爾時佛知其心有
一師子來禮佛足在一面住佛以是三因
縁故説偈
　　　　不寐夜長　疲惓道長　愚生死長　　　　
　　　　莫知正法
佛告比丘汝未出家時其心放逸多睡眠
故不覺夜長今初夜後夜專精求道減
省睡眠故覺夜大長此迦毘羅婆林汝本
駕乘遊戲不覺爲遠今著衣持鉢歩行疲
極故覺道長是師子鞞婆尸佛時作婆羅門
師見佛説法來至佛所爾時大衆以聽
法故無共語者即生惡念發惡罵言此諸
禿輩與畜生何異不別好人不知言語
以是惡口業故從鞞婆尸佛乃至今日九
十一劫常墮畜生中此人爾時即應得道
以愚癡故自作生死長久今於佛所心清
淨故當得解脱如是等經名爲出因縁於
何處出於三藏摩訶衍中出故名爲出云
何名因縁是三事之本名爲因縁經本生
經者昔者菩薩曾爲師子在林中住與
一獼猴共爲親友獼猴以二子寄於師子
時有鷲鳥飢行求食値師子睡故取猴
子而去住於樹上師子覺已求猴子不得
見鷲持在樹上而告鷲言我受獼猴寄託
二子護之不謹令汝得去孤負言信請
從汝索我爲獸中之王汝爲鳥中之主貴
勢同等宜以相還鷲言汝不知時吾今飢乏
何論同異師子知其叵得自以利爪掴
其脇肉以貿猴子又過去世時人民多病黄
白痿熱菩薩爾時身爲赤魚自以其肉施
諸病人以救其疾又昔菩薩作一鳥身在
林中住見有一人入於深水非人行處
爲水神所羂水神羂法著不可解鳥知
解法至香山中取一藥草著其羂上繩即
爛壞人得脱去如是等無量本生多有所
濟是名本生經廣經者名摩訶衍所謂般
若波羅蜜經六波羅蜜經華首經法華經佛
本起因縁經雲經法雲經大雲經如是等無
量阿僧祇諸經爲得阿耨多羅三藐三菩提
故説毘佛略呂夜反秦
言未曾有經如佛現種種神
力衆生怪未曾有所謂佛生時身放大光
明照三千大千世界及幽闇之處復照十
方無量諸佛三千大千世界是時於佛母前
有清淨好池以浴菩薩梵王執蓋帝釋洗
身二龍吐水又生時不須扶持而行七歩
足迹之處皆有蓮華而發是言我是度一切
衆生老病死者地大震動天雨衆花樹出音
聲作天伎樂如是等無量希有事是名未
曾有經論議經者答諸問者釋其所以又
復廣説諸義如佛説四諦何等是四所謂
四聖諦何等是四所謂苦集滅道聖諦是名
論議何等爲苦聖諦所謂生苦等八種苦何
等是生苦所謂諸衆生各各生處是中受苦
如是等問答廣解其義是名優波提舍如
摩訶衍中佛説六波羅蜜何等六所謂檀波
羅蜜乃至般若波羅蜜何等是檀波羅蜜檀
波羅蜜有二種一者具足二者不具足何等
是具足與般若波羅蜜和合乃至十住菩薩
所得是名具足不具足者初發菩薩心未
得無生忍法未與般若波羅蜜和合是名
不具足乃至禪波羅蜜亦如是般若波羅蜜
具足者有方便力未具足者無方便力復
次佛所説論議經及摩訶迦栴延所解修多
羅乃至像法凡夫人如法説者亦名優波
提舍聲聞所不聞者佛獨與菩薩説法無
諸聲聞聽者又佛以神通力變身無數遍
至十方一乘世界説法又復佛爲欲天色
天説法無諸弟子故不得聞問曰諸六
通阿羅漢若佛説時雖不在坐以天耳天
眼可得見聞若以宿命通并知過去事
何以不聞答曰諸聲聞神通力所不及處
是故不聞復次佛爲諸大菩薩説不可思
議解脱經舍利弗目連在佛左右而不得
聞以不種是聞大乘行法因縁故譬如
坐禪人入一切處定中能使一切皆水皆火
而餘人不見如不可思議解脱經中廣説
盡欲受持者聞而奉行爲受久久不失爲
持
大智度論卷第三十三

大智度論釋初品中見一切佛
世界義第五十一之餘卷三
十四
　　聖者龍樹造
　　後秦龜茲國三藏鳩摩羅什譯
經復次舍利弗菩薩摩訶薩十方如恒河
沙等世界中諸佛所説法已説今説當説
聞已欲一切信持自行亦爲人説者當學般
若波羅蜜論問曰上已説十方諸佛所説
欲憶持不忘當學般若今何以復説信持
三世佛法答曰上説欲憶持十方諸佛法
未知是何法故説十二部經是佛法及聲
聞所不聞者上但言恒河沙等世界諸佛
今言恒河沙三世諸佛法又上但説受持不
忘不説受持利益今言自爲亦爲他人
説是故復説
經復次舍利弗菩薩摩訶薩過去諸佛説已
未來諸佛當説欲聞聞已自利亦利他人當
學般若波羅蜜論問曰十方現在佛所説
法可受可持過去已滅未來未有云何可
聞答曰此義先已答今當更説菩薩有三
昧名觀三世諸佛三昧菩薩入是三昧中悉
見三世諸佛聞其説法譬如外道神仙於
未來世事未有形兆未有言説以智慧力
故亦見亦聞復次諸菩薩力不可思議未來
世雖未有形未有言説而能見能聞或以
陀羅尼力或以今事比知過去未來諸事
以是故言欲得是者當學般若波羅蜜
經十方如恒河沙等諸世界中間闇處日月
所不照欲持光明普照者當學般若波羅蜜」
論菩薩從兜率天上欲降神母胎爾時身
放光明遍照一切世界及世間幽冥之處次
後生時光明遍照亦復如是初成道時轉法
輪時般涅槃時放大光明皆亦如是及於
餘時現大神通放大光明如欲説般若波
羅蜜時現大神通以大光明遍照世間幽
冥之處如是比處處經中説神通光明問
曰此是佛力何以故説菩薩答曰今言菩
薩欲得是者當學般若波羅蜜諸大菩薩能
有是力如遍吉菩薩觀世音得大勢明網
無量光菩薩等能有是力身出無量光明
能照十方如恒河沙等世界又如阿彌陀
佛世界中諸菩薩身出常光照十萬由旬
問曰菩薩身光如是本以何業因縁得答
曰身業清淨故身得莊嚴如經説有一鬼
頭似猪臭虫從口出身有金色光明是鬼宿
世作比丘惡口罵詈客比丘身持淨戒故
身有光明口有惡言故臭虫從口出如經
説心清淨優劣故光有上中下少光大光
光音欲界諸天心清淨布施持戒故身有光
明復次有人憐愍衆生故於闇處然燈亦
爲供養尊像塔寺故亦以明珠戸嚮明鏡
等明淨物布施故身有光明復次常修慈
心遍念衆生心清淨故又常修念佛三昧
念諸佛光明神徳故得身光明復次行者常
修火一切入又以智慧光明教化愚闇邪
見衆生以是業因縁故得心中智慧明身
亦有光如是等業因縁得身光清淨
經十方如恒河沙等世界中無有佛名法名
僧名欲使一切衆生皆得正見聞三寶音者
當學般若波羅蜜論菩薩於先無佛法塔
寺處於中起塔以是業因縁後身得力成
就於無佛法衆處讃歎三寶令衆生入於
正見如經説有人於先無佛塔國土中
修立塔廟得梵福徳梵名無量福徳以是因
縁疾得禪定得禪定故得無量神通神通
力故能到十方讃歎三寶正見者若先不
識三寶功徳因菩薩故得信三寶信三
寶故信業因縁罪福信業因縁故信世間
是縛涅槃是解讃歎三寶義如八念中説
經菩薩摩訶薩欲令十方如恒河沙等世
界中衆生以我力故盲者得視聾者得聽狂
者得念裸者得衣飢渇者得飽滿者當學
般若波羅蜜論菩薩行無礙般若波羅蜜
若得無礙解脱成佛若作法性生身菩薩
如文殊師利等在十住地有種種功徳具
足衆生見者皆得如願譬如如意珠所欲
皆得法性生身佛及法性生身菩薩人有見
者皆得所願亦復如是復次菩薩從初發
意已來於無量劫中治一切衆生九十六
種眼病又於無量世中自以眼布施衆生
又智慧光明破邪見黒闇又以大悲欲令
衆生所願皆得如是業因縁云何令衆生見
菩薩身而不得眼餘事亦如是此諸義如
放光中説
經復次舍利弗菩薩摩訶薩若欲令十方
如恒沙等世界中衆生諸在三惡趣者以我
力故皆得人身者當學般若波羅蜜
論問曰自以善業因縁故得人身云何菩
薩言以我力因縁故令三惡道中衆生皆得
人身答曰不言以菩薩業因縁令衆生得
人身但言菩薩恩力因縁故得菩薩以神通
變化説法力故令衆生修善得人身如經
中説二因縁發起正見一者外聞正法二
者内有正念又如草木内有種子外有雨
澤然後得生若無菩薩衆生雖有業因縁
無由發起以是故知諸佛菩薩所益甚多
問曰云何能令三惡道中衆生皆得解脱佛
尚不能何況菩薩答曰菩薩心願欲爾則
無過咎又多得解脱故言一切如諸佛
及大菩薩身遍出無量光明從是光明出
無量化身遍入十方三惡道中令地獄火滅
湯冷其中衆生心清淨故生天上人中令餓
鬼道飢渇飽滿開發善心得生天人中令
畜生道隨意得食離諸恐怖開發善心亦
得生天人中如是名爲一切三惡道得解
脱問曰如餘經説生天人中此何以但説
皆得人身答曰於人中得修大功徳亦
受福樂天上多著樂故不能修道以是故
願令皆得人身復次菩薩不願衆生但受
福樂欲令得解脱常樂涅槃以是故不説
生天上
經欲令十方如恒河沙等世界中衆生以我
力故立於戒三昧智慧解脱解脱知見令得
須陀洹果乃至阿耨多羅三藐三菩提者當
學般若波羅蜜論問曰先已説此五衆道
果今何以更説答曰上説但是聲聞法從
須陀洹乃至無餘涅槃今雜説三乘聲聞辟
支佛乃至阿耨多羅三藐三菩提
經復次舍利弗菩薩摩訶薩欲學諸佛威儀
者當學般若波羅蜜論問曰何等是諸
佛威儀答曰威儀名身四動止譬如象王
迴身而觀行時足離地四指雖不蹈地而
輪迹現不遲不疾身不傾動常擧右手安
慰衆生結加趺坐其身正直常偃右脇累
膝而臥所敷草蓐齊整不亂食不著味美
惡等一若受人請默然無違言辭柔渜方
便利益不失時節復次法身佛威儀者過
東方如恒河沙等世界以爲一歩梵音説
法亦復如是法身佛相義如先説
經復次菩薩摩訶薩欲得如象王視觀者
當學般若波羅蜜菩薩作是願使我行時離
地四指足不蹈地我當共四天王天乃至
阿迦尼吒天無量千萬億諸天衆圍繞恭敬
至菩提樹下者當學般若波羅蜜
論如象王視者若欲迴身觀時擧身倶
轉大人相者身心專一是故若有所觀身心
倶迴譬如師子有所搏撮不以小物故而
改其壯勢佛亦如是若有所觀若有所説
身與心倶常不分散所以者何從無數劫
來集一心法以是業因縁故頂骨與身
爲一無有分解又以世世破憍慢故不
輕衆生觀則倶轉如尼陀阿波陀那中
説舍婆提國除糞人而佛以手摩頭教令
出家猶不輕之足離地四指者佛若常飛
衆生疑怪謂佛非是人類則不歸附若足到
地則衆生以爲與常人不異不生敬心是
故雖爲行地四指不到而輪迹現問曰如
佛常放丈光足不到地衆生何以故不
盡敬附答曰衆生無量劫中積罪甚重無明
垢深於佛生疑謂是幻師以術誑人或言
足不蹈地生性自爾如鳥能飛有何奇特
或有衆生罪重因縁故不見佛相直謂大
威徳沙門而已譬如人重病欲死名藥美食
皆謂臭穢是故不盡敬附共四天王乃至
阿迦尼吒無量千萬億諸天衆恭敬圍繞至
菩提樹下者是諸佛常法佛爲世尊至菩
提樹下欲破二種魔一者結使魔二者
自在天子魔欲成一切智是諸天衆云何
不恭敬侍送又諸天世世佐助擁護菩薩
乃至出家時令諸宮人婇女淳惛而臥捧
馬足踰城出今日事辦我等當共侍送至
菩提樹下問曰何以不説刹利婆羅門等無
量人侍送而但説諸天答曰佛獨於深林
中求菩提樹非是人行處是故不説又以
人無天眼他心智故不知佛當成道是故
不説復次諸天貴於人故但説天復次諸
佛常樂閑靜處諸天能隱身不現不妨閑
靜是故但説諸天從復次菩薩見五比丘
捨菩薩而去而菩薩獨至樹下是故作是
願
經我當於菩提樹下坐四天王天乃至阿迦
尼吒天以天衣爲座者當學般若波羅蜜」
論問曰如經説佛敷草樹下坐而成佛道
今云何願言以天衣爲座答曰聲聞經中
説敷草摩訶衍經中隨衆生所見或有見
敷草樹下或見敷天綩綖隨其福徳多少
所見不同復次生身佛把草樹下法性生身
佛以天衣爲座或勝天衣復次佛於深林
樹下成佛林中人見則奉佛草若貴人見者
當以所貴衣服爲座但林中無貴人故時
諸龍神天各以妙衣爲座四天王衣重二兩
忉利天衣重一兩夜摩天衣重十八銖兜率
天衣重十二銖化樂天衣重六銖他化自在
天衣重三銖色界天衣無重相欲界天衣從
樹邊生無縷無織譬如薄冰光曜明淨有
種種色色界天衣純金色光明不可稱知
如是等寶衣敷座菩薩坐上成阿耨多羅三
藐三菩提問曰何以但説諸天敷衣不説
十方諸大菩薩爲佛敷座諸菩薩等佛將
成道時皆爲佛敷座或廣長一由旬十百千
萬億乃至無量由旬高亦如是此諸寶座是
菩薩無漏福徳生故是諸天目所不見何況
手觸十方三世諸佛降魔得道莊嚴佛事皆
悉照見譬如明鏡如是妙座何以不説答
曰般若波羅蜜有二種一者與聲聞菩薩諸
天共説二者但與十住具足菩薩説是般
若波羅蜜中應説菩薩爲佛敷座所以者
何諸天知佛恩不及一生二生諸大菩薩
如是菩薩云何不以神通力而供養佛是
中合聲聞説是故不説
經我得阿耨多羅三藐三菩提時行住坐
臥處欲使悉爲金剛者當學般若波羅蜜
論問曰何以故佛四威儀中地悉爲金剛答
曰有人言菩薩至菩提樹下時於此處坐
得阿耨多羅三藐三菩提爾時菩薩入諸法
實相中無有地能擧是菩薩所以者何地
皆是衆生虚誑業因縁報故有是故不能擧
菩薩欲成佛時實相智慧身是時坐處變爲
金剛有人言土在金輪上金輪在金剛
上從金剛際出如蓮花臺直上持菩薩坐
處令不陷沒以是故此道場坐處名爲金
剛有人言成佛道已四種威儀處悉變成
金剛問曰金剛亦是衆生虚誑業因縁有
云何能擧佛答曰金剛雖是虚誑所成
於地最爲牢固更無勝者金剛下水諸大
龍王以此堅固物奉獻於佛亦是佛宿世
業因縁故得此安立處又復佛變金剛及四
大令爲虚空虚空不誑佛智慧亦不誑二
事既同是故能擧
經復次舍利弗菩薩摩訶薩欲出家日即成
阿耨多羅三藐三菩提即是日轉法輪轉法
輪時無量阿僧祇衆生遠塵離垢諸法中得
法眼淨無量阿僧祇衆生一切法不受故諸
漏心得解脱無量阿僧祇衆生於阿耨多羅三
藐三菩提得不退轉者當學般若波羅蜜
論或有菩薩於惡世邪見衆生中爲除衆
生邪見故自行勤苦甚難之行如釋迦文
佛於漚樓頻螺樹林中食一麻一米諸外
道言我等先師雖修苦行不能如是六年
勤苦又復有人謂佛先世惡業今受苦報
有菩薩謂佛爲實受是苦是故發心我當
即以出家日成佛又有菩薩於好世出家
如大通惠求佛道結加趺坐經十小劫
乃得成佛菩薩聞是已發心言願我以出
家日即得成佛有菩薩成佛已不即轉
法輪如然燈佛成佛已十二年但放光明
人無識者而不説法又如須扇多佛成
佛已無受化者作化佛留住一劫説法
度人自身滅度又如釋迦文佛成佛已五十
七日不説法菩薩聞是已願我成佛已即
轉法輪有佛度衆生有限數如釋迦文
佛轉法輪時憍陳如一人得初道八萬諸
天諸法中得法眼淨菩薩聞是已作是願
我轉法輪時令無量阿僧祇人遠塵離垢諸
法中得法眼淨以釋迦文佛初轉法輪時一
比丘及諸天皆得初道而無一人得阿羅漢
及菩薩道者是故菩薩願言我作佛時當
使無量阿僧祇衆生一切法不受故諸漏
心得解脱及無量阿僧祇衆生於阿耨多羅
三藐三菩提得不退轉問曰若一切佛神
力功徳度衆生皆等此菩薩何以作此願答
曰一佛能變作無量阿僧祇身而度衆生
而世界有嚴淨者有不嚴淨者菩薩若見
若聞是諸佛有苦行難得佛者有不即轉
法輪者有如釋迦牟尼佛六年苦行成道
又聞初轉法輪時未有得阿羅漢道者何
況得菩薩道是故菩薩未聞諸佛力等故
作是願然諸佛神力功徳平等無異
經我得阿耨多羅三藐三菩提時以無量阿
僧祇聲聞爲僧我一説法時便於座上盡得
阿羅漢者當學般若波羅蜜
論有佛以聲聞爲僧有數有限如釋
迦文尼佛千二百五十比丘爲僧彌勒佛
初會僧九十九億第二會九十六億第三會
九十三億如是等諸佛僧各各有限有數不
同以是故菩薩願言我當以無量阿僧祇
聲聞爲僧有佛爲衆生説法一説法得
初道異時更説得二道三道第四道如釋迦
文尼佛爲五比丘説法得初道異日得阿
羅漢道如舍利弗得初道經半月然後得
阿羅漢道摩訶迦葉見佛得初道過八日
已得阿羅漢如阿難得須陀洹道二十五
歳供養佛已佛般涅槃後得阿羅漢如是
等諸阿羅漢不一時得四道以是故菩薩願
言我一説法時便於座上盡得阿羅漢
經我當以無量阿僧祇菩薩摩訶薩爲僧我
一説法時無量阿僧祇菩薩皆得阿鞞跋致
論菩薩所以作此願者諸佛多以聲聞
爲僧無別菩薩僧如彌勒菩薩文殊師利菩
薩等以釋迦文佛無別菩薩僧故入聲聞
僧中次第坐有佛爲一乘説法純以菩薩
爲僧有佛聲聞菩薩雜以爲僧如阿彌陀
佛國菩薩僧多聲聞僧少以是故願以無
量菩薩爲僧有佛初轉法輪時無有人得
阿鞞跋致以是故菩薩願言我一説法無量
阿僧祇人得阿鞞跋致
經欲得壽命無量光明具足者當學般若波
羅蜜
論諸佛壽命有長有短如鞞婆尸佛壽
八萬四千歳如拘樓餐陀佛壽六萬歳迦那
伽牟尼佛壽三萬歳迦葉佛壽二萬歳釋迦
文佛壽百歳少有過者彌勒佛壽八萬四千
歳如釋迦文佛常光一丈彌勒佛常光十
里諸佛壽命光明各有二種一者隱藏二者
顯現一者眞實二者爲衆生故隱藏眞實
者無量顯現爲衆生者有限有量實佛壽
不應短所以者何諸佛長壽業因縁具足
故如婆伽梵宿世救一聚落人命故得無
量阿僧祇壽命梵世中壽法不過半劫而
此梵天壽獨無量以是故生邪見言唯我
常住佛到其所破其邪見説其本縁救一
聚落其壽乃爾何況佛世世救無量阿僧祇
衆生或以財物救濟或以身命代死云
何壽限不過百歳又不殺生戒是長壽業因
縁佛以大慈衆生愛徹骨髓常能爲衆生
故死何況殺生又以諸法實相智慧眞實不
誑故亦是長壽因縁菩薩以般若波羅蜜
和合持戒諸功徳故得壽命無量何況佛
世世具足此諸無量功徳而壽命有限復次
如一切色中佛身第一一切心中佛心第一
以是故一切壽命中佛壽亦應第一如世俗
人言人生於世以壽爲貴佛爲人中之
上壽亦應長問曰佛雖有長壽業因縁生
於惡世故壽命便短以此短壽能具佛事
何用長爲又佛以神通力故一日之中能
具佛事何況百歳答曰此間閻浮提惡故佛
壽應短餘處好故佛壽應長問曰若然者
菩薩於此閻浮提淨飯王宮生出家成道是
實佛餘處皆是神通力變化作佛以度衆生
答曰此言非也所以者何餘處閻浮提亦
各各言我國是實佛餘處爲變化何以知
之若餘處國土自知是化佛則不肯信受
教戒又如餘國土人壽命一劫若佛壽百
歳於彼裁無一日衆生則起輕慢不肯受
教彼則以一劫爲實佛以此爲變化化
如首楞嚴經説神通遍照佛壽七百千阿
僧祇劫佛告文殊尸利彼佛則是我身彼
佛亦言釋迦文佛則是我身以是故知諸佛
壽命實皆無量爲度人故現有長短汝言
釋迦文佛以神通力故所度衆生與人壽
不異者則不須百歳一日之中可具足佛
事如阿難一時心生是念如然燈世尊一
切勝佛鞞婆尸佛出於好世壽命極多能具
佛事我釋迦文佛出生惡世壽命極短將
無世尊不能具足佛事耶爾時世尊入日
出三昧從身變化出無量諸佛及無量光
明普至十方一一化佛在諸世界各作
佛事或有説法或現神通或現三昧或現
飯食如是之比種種因縁施作佛事而度
衆生從三昧起告阿難曰汝悉見聞是事
不阿難言唯然已見佛告阿難佛以如是
神力能具佛事不阿難言假令佛壽一日
大地草木悉爲可度衆生則能度盡何況百
歳以是故知諸佛壽命皆悉無量爲度人
故現有長短譬如日出影現於水隨水
大小水大則影久水小則速滅若照琉璃頗
梨珠山影則久住又如火燒草木然少則
速滅然多則久住不可以滅處無火故謂
多然處亦無光明長短義亦如是
　　大智度論釋初品中信持無三毒義第
五十二
經我成阿耨多羅三藐三菩提時世界中
無有婬欲瞋恚愚癡亦無三毒之名一切衆
生成就如是智慧善施善戒善定善梵行善
不嬈衆生者當學般若波羅蜜
論問曰若世界無三毒亦無三毒名
者佛爲何等故出生其國答曰貪欲瞋恚
愚癡名爲三不善根是欲界繋法佛若説貪
欲瞋恚愚癡是欲界繋不善若説染愛無明
是則通三界有佛世界純諸欲人爲是
衆生故菩薩願言我成佛時國無三毒及三
毒之名復有清淨佛國純阿鞞跋致法性生
身菩薩無諸煩惱唯有餘習是故言無三
毒之名若有人言如菩薩願言我當度一
切衆生而衆生實不盡度此亦如是欲令
世界無三毒之名亦應實有三毒不盡若
無三毒何用佛爲如地無大闇則不須
日照如經所説若無三法則佛不出世
若三法不斷則不得離老病死三法者則
是三毒如三法經此中應廣説復次有世
界衆生分別諸法是善是不善是縛是解等
於一相寂滅法中而生戲論菩薩以是故
願言令我世界中衆生不生三毒知三
毒實相即是涅槃問曰一切衆生得如是
智慧是何等智慧答曰智慧是世間正見
世間正見中説有布施有罪福有今世後
世有阿羅漢信罪福故能善布施信有
阿羅漢故能善持戒善禪定善梵行得正
見力故能善不嬈衆生世間正見是無漏智
慧根本以是故説國中無三毒之名貪欲
有二種一者邪貪欲二者貪欲瞋恚有二
種一者邪瞋恚二者瞋恚愚癡有二種一者
邪見愚癡二者愚癡是三種邪毒衆生難可
化度餘三易度無三毒名者無邪三毒
之名善布施等五事如上放光品中説
經使我般涅槃後法無滅盡亦無滅盡之名
當學般若波羅蜜
論問曰佛爲法王尚自滅度云何言法
無滅盡答曰如上説是菩薩願事不必實
一切有爲法從因縁和合生云何常住而
不滅佛如日明法如日沒餘光云何日沒
而餘光不滅但久住故無能見滅者故名
不滅復次是菩薩見諸佛法住有多有少
如迦葉佛法住七日如釋迦牟尼佛法住
千歳是故菩薩發是願言法雖有爲願
令相續不滅如火得薪相傳不絶復次諸
法實相名爲佛法是實法相不生不滅不斷
不常不一不異不來不去不受不動不著不依
無所有如涅槃相法相如是云何有滅問
曰法相如是者一切佛法皆應不滅答
曰如所言諸法實相無有滅者有人憶想
分別取諸法相壞實法相用二法説是故
有滅實相法中無有滅也復次行般若波
羅蜜無礙法集無量功徳故隨其本願法
法相續無有見其滅者譬如仰射虚空箭
去極遠人雖不見要必當墮
經我得阿耨多羅三藐三菩提時十方如
恒河沙等世界中衆生聞我名者必得阿耨
多羅三藐三菩提欲得如是等功徳者當
學般若波羅蜜
論問曰有人生値佛世在佛法中或墮
地獄者如提婆達倶迦利訶多釋子等三
不善法覆心故墮地獄此中云何言去佛
如恒河沙等世界但聞佛名便得道耶答
曰上已説有二種佛一者法性生身佛二者
隨衆生優劣現化佛爲法性生身佛故説
乃至聞名得度爲隨衆生現身佛故説
雖共佛住隨業因縁有墮地獄者法性
生身佛者無事不濟無願不滿所以者何
於無量阿僧祇劫積集一切善本功徳一切
智慧無礙具足爲衆聖主諸天及大菩薩希
能見者譬如如意寶珠難見難得若有見
者所願必果如喜見藥其有見者衆患悉
除如轉輪聖王人有見者無不富足如
釋提桓因有人見者隨願悉得如梵天
王衆生依附恐怖悉除如人念觀世音菩
薩名者悉脱厄難是事尚爾何況諸佛法
性生身問曰釋迦文佛亦是法性生身分無
有異體何以故佛在世時有作五逆罪人
飢餓賊盜如是等惡答曰釋迦文佛本誓我
出惡世欲以道法度脱衆生不爲富貴
世樂故出若佛以力與之則無事不能又
亦是衆生福徳力薄罪垢深重故不得隨意
度脱又今佛但説清淨涅槃而衆生譏論誹
謗言何以多畜弟子化導人民此亦是繋
縛法但以涅槃法化猶尚譏謗何況雜以
世樂如提婆達欲令足下有千輻相輪故
以鐵作模燒而爍之爍已足壞身惱大
呼爾時阿難聞已涕泣白佛我兄欲死願
佛哀救佛即伸手就摩其身發至誠言我
看羅睺羅與提婆達等者彼痛當滅是時提
婆達衆痛即除執手觀之知是佛手便作
是言淨飯王子以此醫術足自生活佛告
阿難汝觀提婆達不用心如是云何可度
若好世人則無是咎如是衆生若以世樂不
得度也是事種種因縁上已廣説以是故
説聞佛名有得道者有不得者復次佛
身無量阿僧祇種種不同有佛爲衆生説法
令得道者有佛放無量光明衆生遇之而
得道者有以神通變化指示其心而得道
者有佛但現色身而得道者有佛遍身
毛孔出衆妙香衆生聞之而得道者有佛
以食與衆生令得道者有佛衆生但念而
得道者有佛能以一切草木之聲而作佛
事令衆生得道者有佛衆生聞名而得道
者爲是佛故説言我作佛時其聞名者皆
令得度復次聞名不但以名便得道也
聞已修道然後得度如須達長者初聞佛
名内心驚喜詣佛聽法而能得道又如貰
夷羅婆羅門從雞泥耶結髮梵志所初聞
佛名心即驚喜直詣佛所聞法得道是但
説聞名聞名爲得道因縁非得道也問曰
此經言聞諸佛名即時得道不言聞名已
修道乃得答曰今言即時不言一心中但
言更無異事聞之故言即時譬如經中
説修慈心時即修七覺意難者言慈三昧
有漏是縁衆生法云何得即時修七覺答
者言從慈起已即修七覺更無餘法故言
即時即時有二種一者同時二者雖久更
無異法即是心而得修七覺亦名即時
復次有衆生福徳淳熟結使心薄應當得道
若聞佛名即時得道又復以佛威力故聞
即得度譬如熟癰若無治者得小因縁而
便自潰亦如熟果若人無取微風因縁便
自隨落譬如新淨白㲲易爲受色爲
是人故説若聞佛名即時得道譬如鬼神
著人聞仙人呪名即時捨去問曰過如恒
河沙等世界誰傳此名令彼得聞答曰
佛以神力擧身毛孔放無量光明一一光上
皆有寶華一一華上皆有坐佛一一諸佛各
説妙法以度衆生又説諸佛名字以是故
聞如放光中説復次諸大菩薩以本願欲
至無佛法處稱揚佛名如此品中説者
是故得聞復有大功徳人從虚空中聞
佛名號如薩陀波崙菩薩又有從諸天
聞或從樹木音聲中聞或從夢中復次諸
佛有不可思議力故自往語或以聲告又
如菩薩作願誓度一切衆生以是故説我
成佛時過如恒河沙等世界衆生聞我名皆
得成佛欲得是者當學般若波羅蜜
問曰上欲得諸功徳及諸所願是諸事皆是
衆行和合所成何以故但説當學般若波羅
蜜答曰是經名般若波羅蜜佛欲解説其
事是故品品中皆讃般若波羅蜜復次般若
波羅蜜是諸佛母父母之中母功最重是故佛
以般若爲母般舟三昧爲父三昧唯能
攝持亂心令智慧得成而不能觀諸法實
相般若波羅蜜能遍觀諸法分別實相無
事不達無事不成功徳大故名之爲母
以是故行者雖行六波羅蜜及種種功徳和
合能具衆願而但説當學般若波羅蜜復
次如般若後品中説若無般若波羅蜜餘五
事不名波羅蜜雖普修衆行亦不能滿具
諸願如種種畫彩若無膠者亦不中用衆
生從無始世界中來雖修布施持戒忍辱精
進一心智慧受世間果報已而復還盡所以
者何離般若波羅蜜故今以佛恩以般若
波羅蜜修行六事故得名波羅蜜成就佛
道使佛佛相續而無窮盡復次菩薩行般若
波羅蜜時普觀諸法皆空空亦復空滅諸
觀得無礙般若波羅蜜以大悲方便力還起
諸功徳業此清淨業因縁故無願不得餘功
徳離般若波羅蜜無有無礙智慧云何言
欲得諸願當學檀波羅蜜等復次又以五波
羅蜜離般若不得波羅蜜名字五波羅蜜
如盲般若波羅蜜如眼五波羅蜜如坏瓶盛
水般若波羅蜜如盛熟瓶五波羅蜜如鳥
無兩翼般若波羅蜜如有翼之鳥如是等
種種因縁故般若波羅蜜能成大事以是故
言欲得諸功徳及願當學般若波羅蜜
大智度論卷第三十四

大智度論釋報應品第二卷三
十五
　　聖者龍樹造
　　後秦龜茲國三藏鳩摩羅什譯
經佛告舍利弗若菩薩摩訶薩行般若波
羅蜜能作是功徳是時四天王皆大歡喜意
念言我等當以四鉢奉上菩薩如前天王奉
先佛鉢
論問曰前品説已具今何以重説答曰
前雖歎般若波羅蜜事未具足聞者無
厭是故復説復次初品但讃般若波羅蜜
力今讃行者能作是功徳四天王等歡
喜奉鉢復次以菩薩能具諸願行故佛安
慰勸進言有此果報終不虚也復次般若
波羅蜜有二種果一者成佛度衆生二者
雖未成佛受世間果報轉輪聖王釋梵天
王主三千世界世間福樂供養之事悉皆備
足今以世間果報以示衆生故説是事復
次世間欲成大業多有壞亂者菩薩則不
然内心既定外事亦應如是等因縁故説
此品問曰菩薩増益六波羅蜜時諸天世
人何因縁故喜答曰諸天皆因十善四禪四
無量故生是諸功徳皆由諸佛菩薩故有
若佛出世増益諸天衆減損阿修羅種若
佛不在世阿修羅種多諸天減少以種雜
福不清淨故若諸佛出世能斷諸天疑網
能成大事如釋提桓因命欲終時心懷怖
畏求佛自救遍不知處雖見出家之人山
澤閑處所供養者皆亦不能斷其疑網爾
時毘首羯磨天白釋提桓因言尸毘王苦行
奇特世所希有諸智人言是人不久當得
作佛釋提桓因言是事難辦何以知之
如魚子菴羅樹華發心菩薩是三事因時雖
多成果甚少今當試之帝釋自化爲鷹
毘首羯磨化作鴿鴿投於王王自割身肉
乃至擧身上稱以代鴿命地爲震動是時
釋提桓因等心大歡喜散衆天華歎未曾
有如是決定大心成佛不久復次凡夫人
肉眼無有智慧苦身求財以自生活聞菩
薩増益六波羅蜜成佛不久猶尚歡喜何況
諸天問曰四天王天三十三天有阿修羅難
上諸天等無有此患何以歡喜答曰上諸
天雖無阿修羅患若佛不出世生其天上
者少設有生者五欲不妙所以者何但修
不淨福故色界諸天宮殿光明壽命亦復如
是復次諸天中有智慧者能知禪味五欲
悉皆無常唯佛出世能令得常樂涅槃以
世間樂涅槃樂皆由佛菩薩得是故歡喜
譬如甘美果樹茂盛成就人大歡喜以樹有
種種利益有庇其蔭者有用其華食其
果實菩薩亦如是能以離不善法蔭遮三
惡苦熱能與人天富樂之華令諸賢聖得
三乘之果是故歡喜問曰諸天供養事多何
以奉鉢答曰四天王奉鉢餘天供養諸天
供養各有定法如佛初生時釋提桓因以
天衣奉承佛身梵天王躬自執蓋四天王
四邊防護淨居諸天欲令菩薩生厭離心
故化作老病死人及沙門身又出家時四
天王勅使者捧擧馬足自四邊侍護菩薩
天帝釋取髮於其天上城東門外立髮塔
又持菩薩寶衣於城南門外立衣塔佛
至樹下時奉上好草執金剛菩薩常執金
剛衞護菩薩梵天王請佛轉法輪如是等
各有常法以是故四天王奉鉢四鉢義如
先説問曰佛一身何以受四鉢答曰四王
力等不可偏受又令見佛神力合四鉢
爲一心喜信淨作是念我等從菩薩初生
至今成佛所修供養功徳不虚問曰四天
王壽命五百歳菩薩過無量阿僧祇劫然後
成佛今之四天非是後天何以故喜答曰
同一姓故譬如貴姓胤流百世不以遠故
爲異或時行者見菩薩増益六波羅蜜時
心作是願是菩薩成佛時我當奉鉢是故
得生復次四天王壽五百歳人間五十歳
爲四天王處一日一夜亦三十日爲一月
十二月爲一歳以此歳壽五百歳爲人間
九百萬歳菩薩能作是功徳者或近成佛
初生四天王足可得値問曰如摩訶衍經
中説有佛以喜爲食不食揣食如天王
佛衣服儀容與白衣無異不須鉢食何以
言四天王定應奉鉢答曰定者爲用鉢者
故不説不用復次用鉢諸佛多不用鉢者
少是故以多爲定
經三十三天乃至他化自在天亦皆歡喜意
念言我等當給侍供養菩薩減損阿修羅種
増益諸天衆三千大千世界四天王天乃至
阿迦尼吒天皆大歡喜意念言我等當請是
菩薩轉法輪論釋曰是諸天等以華香
瓔珞禮拜恭敬聽法讃歎等供養亦作是念
人修淨福阿修羅種減増益三十三天我諸
天亦得増益問曰上六種天已説何以故
更説三千大千世界中乃至阿迦尼吒天
歡喜供養答曰先説一須彌山上六天此
説三千大千世界諸天先但説欲界今此説
欲界色界諸天請佛轉法輪上雖説淨居諸
天種種供養勸助今請轉法輪事大故問
曰三藏中但説梵天請轉法輪今何以説
四天王乃至阿迦尼吒天答曰欲界天近
故前來色界都名爲梵若説梵王請佛已
説餘天又梵爲色界初門説初故後亦説」
復次衆生有佛無佛常識梵天以梵天爲
世間祖父爲世人故説梵天法輪相如先
説
經舍利弗是菩薩摩訶薩行般若波羅蜜
増益六波羅蜜時諸善男子善女人各各歡喜
意念言我等當爲是人作父母妻子親族知識
論問曰前已説能作是功徳今何以復説
増益六波羅蜜答曰先説總相今説別相
復次前所説功徳中前品中
功徳也種種無量聞者厭
惓今但略説六波羅蜜則盡攝諸功徳復
次爲天説故能作諸功徳爲人説故増益
六波羅蜜何以知之如後説善男子善女
人以是故知問曰四天王天乃至阿迦尼
吒天何以不説善天而但人中説善男子
善女人答曰諸天皆有天眼天耳他心智知
供養菩薩故不別説其善人以肉眼見
無知善者能知供養以少故別説善者善
者從佛聞法或從弟子菩薩聞或聞受記
當作佛又聞佛讃歎其名者故知修善問
曰何以但説男子女人善不説二根無
根者善答曰無根所謂無得道相是故不
説如毘尼中不得出家以其失男女相
故其心不定以小因縁故便瞋結使多故
著於世事多懷疑網不樂道法雖能少
修福事智慧淺薄不能深入本性轉易是
故不説聲聞法如是説摩訶衍中譬如大
海無所不容是無根人或時修善但以少
故不説所謂少者於男女中是人最少是
人修善者少譬如白人雖復鬚髮黶子黒
不名黒人二根人結使多雜亦行男事亦
行女事其心邪曲難可勉濟譬如稠林
曳木曲者難出又如阿修羅其心不端故
常疑於佛謂佛助天佛爲説五衆謂有六
衆不爲説一若説四諦謂有五諦不説
一事二根人亦如是心多邪曲故不任得
道以是故但説男子女人中善者善相者
有慈悲心能忍惡罵如法句罵品中説
能忍惡罵人是名人中上譬如好良馬
可中爲王乘復次以五種邪語及鞭杖打害
縛繋等不能毀壞其心是名爲善相復次
三業無失樂於善人不毀他善不顯己徳
隨順衆人不説他過不著世樂不求
名譽信樂道徳之樂自業清淨不惱衆生
心貴實法輕賤世事唯好直信不隨他
誑爲一切衆生得樂故自捨己樂令一切
衆生得離苦故以身代之如是等無量名
爲善人相是相多在男女故説善男子善
女人問曰善男子善女人何因能作是願
答曰善男子善女人自知福薄智慧尟少習
近菩薩欲求過度譬如沈石雖重依船得
度又善男子善女人聞菩薩不從一世二
世而得成道無央數世往來生死便作
是念我當與爲因縁復次菩薩積徳厚故
在所生處衆生皆來敬仰菩薩以蒙利益
重故若見菩薩捨壽則生是願我當與菩
薩作父母妻子眷屬所以者何知習近善
人増益功徳故譬如積集衆香香氣轉多
如菩薩先世爲國王太子見閻浮提人貧
窮欲求如意珠入於大海至龍王宮龍
見太子威徳殊妙即起迎逆延前供養而
問之言何能遠來太子答曰我憐閻浮提
衆生故欲求如意寶珠以饒益之龍言能
住我宮受供一月當以相與太子即住一
月爲龍王讃歎多聞龍即與珠是如意珠
能雨一由旬龍言太子有相不久作佛我
當作多聞第一弟子時太子復至一龍宮
得珠雨二由旬二月讃歎神通力龍言太
子作佛不久我當作神足第一弟子復至
一龍宮得珠雨三由旬三月讃歎智慧龍
言太子作佛不久我當作智慧第一弟子
諸龍與珠已言盡汝壽命珠當還我菩薩
許之太子得珠至閻浮提一珠能雨飮食
一珠能雨衣服一珠能雨七寶利益衆生
又如須摩提菩薩見燃燈佛從須羅娑女
買五莖花不肯與之即以五百金錢得
五莖花女猶不與而要之言願我世世常
爲君妻當以相與菩薩以供養佛故即便
許之又妙光菩薩長者女見其身有二十八
相生愛敬心住在門下菩薩既到女即解
頸琉璃珠著菩薩鉢中心作是願我當世
世爲此人婦此女二百五十劫中集諸功徳
後生喜見婬女園蓮花中喜見養育爲女
至年十四女工世智皆悉備足爾時有閻
浮提王名爲財主太子名徳主有大悲心
時出城入園遊觀諸婬女等導引歌讃徳
主太子散諸寶物衣服飮食譬如龍雨無
不周遍喜徳女見太子自造歌偈而讃太
子愛眼視之目未曾眴而自發言世間之
事我悉知之以我此身奉給太子太子問
言汝爲屬誰若有所屬此非我宜爾時
喜見婬女答太子言我女生年日月時節皆
與太子同此女非我腹生我晨朝入園
見蓮花中有此女生我因養育畜以爲女
無以我故而輕此女此女六十四能無不
悉備女工技術經書醫方皆悉了達常懷
慚愧内心忠直無有嫉妬無邪婬想我女
徳儀如是太子必應納之徳主太子答語
女言姊我發阿耨多羅三藐三菩提心修
菩薩道無所愛惜國財妻子象馬七珍
有所求索不逆人意若汝生男女及以
汝身有人求者當以施之莫生憂悔或時
捨汝出家爲佛弟子淨居山藪汝亦勿愁
喜徳女答言假令地獄火來燒滅我身終亦
不悔我亦不爲婬欲戲樂故而以相好我
爲勸助阿耨多羅三藐三菩提故奉事正
士女又白太子言我昨夜夢見妙日身佛
坐道樹下可往觀之太子見女端正又
聞佛出以此二因縁故共載一車倶詣佛
所佛爲説法太子得無量陀羅尼門女得
調伏心志太子爾時以五百寶花供養於
佛以求阿耨多羅三藐三菩提太子白父
王言我得見妙日身佛大得善利父王聞
已捨所愛重之物以與太子與其官屬國
内人民倶詣佛所佛爲説法王得一切法
無闇燈陀羅尼時王思惟不可以白衣法
攝治國土受於五欲而可得道作是思
惟已立徳主太子爲王出家求道是時太
子於月十五日六寶來應喜徳妻變爲寶
女如不可思議經中廣説如是等因縁故
知善男子善女人世世願爲菩薩父母妻子
眷屬
經爾時四天王乃至阿迦尼吒天皆大歡
喜各自念言我等當作方便令是菩薩離於
婬欲從初發意常作童眞莫使與色欲共會
若受五欲障生梵天何況阿耨多羅三藐三
菩提以是故舍利弗菩薩摩訶薩斷婬欲出
家者應得阿耨多羅三藐三菩提非不斷欲
論問曰諸天何以作是願答曰世間中
有五欲第一無不愛樂於五欲中觸爲第
一能繋人心如人墮在深泥難可拯濟
以是故諸天方便令菩薩遠離婬欲復次若
受餘欲猶不失智慧婬欲會時身心慌迷
無所省覺深著自沒以是故諸天令菩薩
離之問曰云何令離答曰如釋迦文菩薩
在淨飯王宮欲出城遊觀淨居諸天化爲
老病死人令其心厭又令夜半見諸宮人
妓直惡露不淨涕唾流涎屎尿塗漫菩薩見
已即便穢厭或時諸天令女人惡心妬忌不
識恩徳惡口欺誑無所省察菩薩見已即
生念言身雖似人其心可惡即便捨之
欲使菩薩從初發心常作童眞行不與
色欲共會何以故婬欲爲諸結之本佛言
寧以利刀割截身體不與女人共會刀
截雖苦不墮惡趣婬欲因縁於無量劫數
受地獄苦人受五欲尚不生梵世何況阿
耨多羅三藐三菩提或有人言菩薩雖受五
欲心不著故不妨於道以是故經言受五
欲尚不生梵世梵世無始衆生皆得生中
受五欲者尚所應得而不得之何況阿
耨多羅三藐三菩提本所不得而欲得之
以是故菩薩應作童眞修行梵行當得
阿耨多羅三藐三菩提梵行菩薩不著世間
故速成菩薩道若婬欲者譬如膠漆難可
得離所以者何身受欲樂婬欲根深是故
出家法中婬戒在初又亦爲重
經舍利弗白佛言世尊菩薩摩訶薩要當
有父母妻子親族知識耶佛告舍利弗或有
菩薩有父母妻子親族知識或有菩薩從初
發意斷婬欲修童眞行乃至得阿耨多羅三
藐三菩提不犯色欲或有菩薩方便力故受五
欲已出家得阿耨多羅三藐三菩提論釋
曰是三種菩薩初者如世間人受五欲後
捨離出家得菩提道二者大功徳牢固初發
心時斷於婬欲乃至成佛道是菩薩或法
身或肉身或離欲或未離欲三者清淨法身
菩薩得無生法忍住六神通爲教化衆生
故與衆生同事而攝取之或作轉輪聖王
或作閻浮提王長者刹利隨其所須而利
益之
經譬如幻師若幻弟子善知幻法幻作五欲
於中共相娯樂於汝意云何是人於此五欲
頗實受不舍利弗言不也世尊佛告舍利弗
菩薩摩訶薩以方便力故化作五欲於中受
樂成就衆生亦復如是是菩薩摩訶薩不染
於欲種種因縁毀訾五欲欲爲熾然欲爲穢
惡欲爲毀壞欲爲如怨是故舍利弗當知菩
薩爲衆生故受五欲論問曰三種菩薩中
何以獨爲一種菩薩作譬喩答曰一者如
人法不斷婬欲二者常斷婬欲修於淨行
三者亦修淨行現受婬欲以人不了故爲
作譬喩問曰何以不以夢化等爲喩答
曰夢非五情所知但内心憶想故生人以
五情所見變失無常可以得解化雖五情
所知而見者甚少佛爲度可度衆生幻是
衆人所信是故爲喩如幻師以幻術故
於衆人中現希有事令人歡喜菩薩幻師
亦如是以五神通術故於衆生中化作五
欲共相娯樂化度衆生衆生有二種在家
出家爲度出家衆生故現作聲聞辟支佛
佛及諸出家外道師在家衆生或有見出
家者得度或有見在家同受五欲而可化
度菩薩常以種種因縁毀訾五欲欲爲熾
然者若未失時三毒火然若其失時無常火
然二火然故名爲熾然都無樂時欲爲
穢惡者諸佛菩薩阿羅漢等諸離欲者皆所
穢賤譬如人見狗食糞賤而愍之不得
好食而噉不淨受欲之人亦復如是不得
内心離欲之樂而於色欲不淨求樂欲爲
毀壞者著五欲因縁故天王人王諸富貴
者亡國危身無不由之欲如怨者失人
善利亦如刺客外如親善内心懷害五欲
如是喪失善心奪人慧命五欲之生正
爲破壞衆善毀敗徳業故出又知五欲如
鉤賊魚如弶害鹿如燈焚蛾是故説欲
如怨怨家之害不過一世著五欲因縁
墮三惡道無量世受諸苦毒
經舍利弗白佛言菩薩摩訶薩云何應行般
若波羅蜜佛告舍利弗菩薩摩訶薩行般若
波羅蜜時不見菩薩不見菩薩字不見般若
波羅蜜亦不見我行般若波羅蜜亦不見我
不行般若波羅蜜何以故菩薩菩薩字性
空空中無色無受想行識離色亦無空離受
想行識亦無空空即是色色即是空空即是
受想行識受想行識即是空何以故舍利弗
但有名字故謂爲菩提但有名字故謂爲菩
薩但有名字故謂爲空所以者何諸法實
性無生無滅無垢無淨故菩薩摩訶薩如是
行亦不見生亦不見滅亦不見垢亦不見淨
何以故名字是因縁和合作法但以分別憶
想假名説是故菩薩摩訶薩行般若波羅蜜
時不見一切名字不見故不著
論問曰是事舍利弗上已問今何以重問
答曰先因佛説欲以一切種知一切法
當學般若波羅蜜故問非自意問復次
今舍利弗聞上種種讃般若功徳心歡喜
尊重般若故問云何應行如病人聞歎良
藥便問云何應服問曰先已問住不住法
行檀波羅蜜施者受者財物不可得故如是
等爲行般若今何以復問行答曰上總問
諸波羅蜜此但問般若上廣讃歎般若爲
主此直問行般若復次上雖廣歎般若波
羅蜜時會渇仰欲得是故舍利弗爲衆人
故問行般若波羅蜜般若波羅蜜功徳無量
無盡佛智慧亦無量無盡若舍利弗不發
問則佛讃歎無窮已若舍利弗不問者則
無因縁故則不應止問曰般若功徳尊
重若佛廣讃有何不可答曰讃歎般若聞
者歡喜尊重則増其福徳若聞説般若則増
其智慧不但以福徳因縁故可成佛道
要須智慧得成是故不須但讃歎人聞讃
歎心已清淨渇仰欲得般若如爲渇人
廣讃歎美飮不解於渇即便應與之如
是等因縁故舍利弗今問行般若問曰如
人有眼見方知所趣處然後能行菩薩亦
如是先念佛道知般若見己身然後應
行今何以言不見菩薩及般若若不見云
何得行答曰此中不言常不見但明入般
若觀時不見菩薩及般若波羅蜜般若波
羅蜜爲令衆生知實法故出此菩薩名字
衆縁和合假稱如後品中廣説般若波羅蜜
名字亦如是衆法和合故假名爲般若波
羅蜜般若波羅蜜雖是假名而能破諸戲
論以自性無故説言不可見如火從衆縁
和合假名爲火雖無實事而能燒物問曰
若入般若中不見出則便見何者可信答
曰上言般若爲實法故出是則可信出般
若波羅蜜不實故不可信問曰若入般若
中不見出則見者當知非法常空以般
若力故空答曰世俗法故言行言入般若
波羅蜜諸觀戲論滅故無出無入若諸賢
聖不以名字説則不得以教化凡夫當
取説意莫著語言問曰若般若中貴一切
法空此中何以先説衆生空破我答曰初
聞般若不得便説一切法空我不可以
五情求得但憶想分別生我想無而謂有
又意情中無有定縁但憶想分別顛倒因縁
故於空五衆中而生我想若聞無我則易
可解色等諸法現眼所見若初言空無則
難可信今先破我次破我所法破我我所
法故則一切法盡空如是離欲名爲得道
復次般若波羅蜜無一定法故不見我行
般若不見不行者如凡夫不得般若故
名不行菩薩則不然但行空般若故説不
見不行復次佛爲法王觀餘菩薩其智甚
少雜諸結使不名爲行譬如國王雖得
少物不名爲得佛亦如是教諸菩薩雖
有少行不名爲行復次行般若波羅蜜者
生憍慢言我有般若波羅蜜取是相若
不行者心自懈沒而懷憂悴是故言不見
我行與不行復次不見我行般若波羅蜜
者破著有見不見我不行般若波羅蜜
者破著無見復次不見我行般若波羅蜜
者止諸法戲調不見我不行者止懈怠
心故譬如乘馬疾則制之遲則鞭之如
是等分別行不行復次佛自説因縁所謂
菩薩菩薩字性空是中雖但説菩薩字空
而五衆亦空空中無色離色亦無空者空
名法空法空中乃無一毫法何況麁色空
亦不離色所以者何破色故有空云何言
離色受想行識亦如是何以故佛自更説因
縁所謂但有名字謂爲菩提但有名字謂
爲菩薩但有名字謂爲空問曰先已説
此事今何以重説答曰先説不見菩薩
不見菩薩字不見般若波羅蜜今説不見
因縁所謂但有名謂爲菩提但有名謂
爲菩薩但有名謂爲空上菩薩此菩薩義
同菩薩字即如菩薩中説般若波羅蜜分爲
二分成就者名爲菩提未成就者名爲空
生相實不可得故名爲無生所以者何若先
生後法若先法後生若生法一時皆不可得
如先説無生故無滅若法不生不滅如虚
空云何有垢有淨譬如虚空萬歳雨亦
不濕大火燒不熱煙亦不著所以者何
本自無生故菩薩能如是觀不見離是不
生不滅法有生有滅有垢有淨何以故佛
自説因縁一切法皆憶想分別因縁和合故
強以名説不可説者是實義可説者皆是名
字菩薩行般若波羅蜜不見一切名字者
先略説名字所謂菩薩菩薩字般若波羅蜜
菩提字今廣説一切名字皆不可見不見
故不著不著者不可得故如諸眼中慧眼
第一菩薩以慧眼遍求不見乃至不見
細微一法是故不著問曰若菩薩一切法中
不著何得不入涅槃答曰是事處處已説
今此中略説大悲心故十方佛念故本願未
滿故精進波羅蜜力故般若波羅蜜方便
二事和合故所謂不著於不著故如是等
種種因縁故説菩薩雖不著諸法而不入
涅槃
　　大智度論釋習相應品第三之一
經佛告舍利弗菩薩摩訶薩行般若波羅蜜
時應如是思惟菩薩但有字佛亦但有字般
若波羅蜜亦但有字色但有字受想行識亦
但有字舍利弗如我但有字一切我常不可
得衆生壽者命者生者養育衆數人作者使
作者起者使起者受者使受者知者見者是
一切皆不可得不可得空故但以名字説
菩薩摩訶薩亦如是行般若波羅蜜不見我
不見衆生乃至不見知者見者所説名字亦
不可見論問曰第二品末已説空今何
以重説答曰上多説法空今雜説法空衆生
空行者觀外法盡空無所有而謂能知空
者不空是故復説觀者亦空是衆生空聲
聞法中多説一切佛弟子皆知諸法中無我
佛滅後五百歳分爲二分有信法空有但
信衆生空言五衆是定有法但受五衆者
空以是故佛説衆生空以況法空復次我
空易知法空難見所以者何我以五情求
之不可得但以身見力故憶想分別爲我
法空者色可眼見聲可耳聞是故難知其
空是二事般若波羅蜜中皆空如十八空義
中説問曰如我乃至知者見者爲是一事
爲各各異答曰皆是一我但以隨事爲異
於五衆中我我所心起故名爲我五衆和合
中生故名爲衆生命根成就故名爲壽者
命者能起衆事如父生子名爲生者乳哺
衣食因縁得長是名養育五衆十二入十八
界等諸法因縁是衆法有數故名衆數行人
法故名爲人手足能有所作名爲作者力
能役他故名使作者能造後世罪福業故
名能起者令他起後世罪福業故名使起
者後身受罪福果報故名受者令他受苦
樂是名使受者目覩色名爲見者五識知
名爲知者復次用眼見色以五邪見觀五
衆用世間出世間正見觀諸法是名見者
所謂眼根五邪見世間正見無漏見是名見
者餘四根所知及意識所知通名爲知者如
是諸法皆説是神此神十方三世諸佛及諸
賢聖求之不可得但憶想分別強爲其名諸
法亦如是皆空無實但假爲其名問曰是
神但有十六名字更有餘名答曰略説則
十六廣説則無量隨事起名如官號差別
工能智功出家得道種種諸名皆是因縁和
合生故無自性無自性故畢竟空生空故
法空法空故生亦空
經菩薩摩訶薩作如是行般若波羅蜜除佛
智慧過一切聲聞辟支佛上用不可得空故
所以者何是菩薩摩訶薩諸名字法名字所
著處亦不可得故舍利弗菩薩摩訶薩能如
是行爲行般若波羅蜜譬如滿閻浮提竹麻
稻茅諸比丘其數如是智慧如舍利弗目連
等欲比菩薩行般若波羅蜜智慧百分不及
一千分百千分乃至算數譬喩所不能及何
以故菩薩摩訶薩用智慧度脱一切衆生故」
論釋曰有二因縁故菩薩智慧勝聲聞
辟支佛一者以空知一切法空亦不見是
空空以不空等一不異二者以此智慧爲
欲度脱一切衆生令得涅槃聲聞辟支佛
智慧但觀諸法空不能觀世間涅槃爲一
譬如人出獄有但穿牆而出自脱身者
有破獄壞鎖既自脱身兼濟衆人者復次
菩薩智慧入二法中故勝一者大悲二者
般若波羅蜜復有二法一者般舟三昧二者
方便復有二法一者常住禪定二者能通
達法性復有二法一者能代一切衆生受
苦二者自捨一切樂復有二法一者慈心
無怨無恚二者乃至諸佛功徳心亦不著
如是等種種功徳莊嚴智慧故勝聲聞辟支
佛問曰諸鈍根者可以爲喩舍利弗智慧
利根何以爲喩答曰不必以鈍根爲譬喩
譬喩爲莊嚴論議令人信著故以五情所
見以喩意識令其得悟譬如登樓得梯
則易上復次一切衆生著世間樂聞道得
涅槃則不信不樂以是故以眼見事喩所
不見譬如苦藥服之甚難假之以蜜服
之則易復次舍利弗於聲聞中智慧第一
比諸佛菩薩未有現焉如閻浮提者閻浮
樹名其林茂盛此樹於林中最大提名爲
洲此洲上有此樹林林中有河底有金沙
名爲閻浮檀金以閻浮樹故名爲閻浮洲
此洲有五百小洲圍繞通名閻浮提問曰
諸弟子甚多何以故説舍利弗目揵連等
滿閻浮提中如竹麻稻茅答曰一切佛弟
子中智慧第一者舍利弗神足第一者目揵
連此二人於佛法中大於外法中亦大
富樓那迦郗那阿那律等於佛法中雖
大於外法中不如又此二人常在大衆
助佛揚化破諸外道富樓那等比丘無是
功徳是故不説復次若説舍利弗則攝一
切智慧人若説目揵連則攝一切禪定人
譬喩有二種一者假以爲喩二者實事爲
喩今此名爲假喩所以不以餘物爲喩
者以此四物叢生稠緻種類又多故舍
利弗目連等比丘滿閻浮提如是諸阿羅漢
智慧和合不及菩薩智慧百分之一乃至算
數譬喩所不能及問曰何以不但説算數
譬喩所不能及而説百分千分不及一答
曰算數譬喩所不能及者是其極語譬如
人有重罪先以打縛楚毒然後乃殺如聲
聞法中常以十六不及一爲喩大乘法中
則以乃至算數譬喩所不能及
經舍利弗置閻浮提滿中如舍利弗目連等
若滿三千大千世界如舍利弗目連等復置
是事若滿十方如恒河沙等世界如舍利弗
目連等智慧欲比菩薩行般若波羅蜜智慧
百分不及一千分百千分乃至算數譬喩所
不能及論釋曰此義同上閻浮提但以
多爲異問曰舍利弗目連等雖多智慧無異
何以以多爲喩答曰有人謂少無力多
則有力譬如水少其力亦少又如絶健之
人少衆力寡不能制之大軍攻之則伏有
人謂一舍利弗智慧少則不及菩薩多或能
及佛言雖多不及故以多爲喩如一切草
木力不如火一切諸明勢不及日亦如十
方世界諸山不如一金剛珠所以者何菩
薩智慧是一切諸佛法本能令一切衆生離
苦得樂如迦陵毘伽鳥子雖未出𣫘其
音勝於衆鳥何況出𣫘菩薩智慧亦如是
雖未出無明𣫘勝一切聲聞辟支佛何況
成佛又如轉輪聖王太子雖未成就福祚
威徳勝於一切諸王何況作轉輪聖王菩
薩亦如是雖未成佛無量阿僧祇劫集無
量智慧福徳故勝於聲聞辟支佛何況成
佛
經復次舍利弗菩薩摩訶薩行般若波羅蜜
一日修智慧出過一切聲聞辟支佛上論
問曰先已説除佛智慧過一切聲聞辟支
佛上今何以復重説答曰非重説也上總
相説今別相説先言一切聲聞辟支佛不
及菩薩智慧今但明不及一日智慧何況
千萬歳
經舍利弗白佛言世尊聲聞所有智慧若
須陀洹斯陀含阿那含阿羅漢辟支佛智慧佛
智慧是諸衆智無有差別不相違背無生性
空若法不相違背無生性空是法無有別異
云何世尊言菩薩摩訶薩行般若波羅蜜一
日修智慧出過聲聞辟支佛上論問曰上
佛已説菩薩摩訶薩修智慧出過聲聞辟支
佛上今舍利弗何以故問答曰不問智慧
勢力能度衆生今但問佛及六子智慧體
性法中無有差別者以諸賢聖智慧皆是
諸法實相慧皆是四諦及三十七品慧皆是
出三界入三脱門成三乘果慧以是故説
無有差別復次如須陀洹以無漏智滅
結得果乃至佛亦如是如須陀洹用二種
解脱果有爲解脱無爲解脱乃至佛亦如是
如佛入涅槃須陀洹極遲不過七世皆同
事同縁同行同果報以是故言無相違背
所以者何不生性空故問曰破無明集諸
善法故生智慧是智慧心相應心共生隨心
行是中云何説智慧無生性空無有別異
答曰智慧縁滅諦是不生因縁和合故無
有自性是名性空無所分別智慧隨縁
得名如眼縁色生眼識或名眼識或名
色識智慧雖因縁和合作法以縁無生性
空故名爲無生性空問曰諸賢聖智慧皆
縁四諦生何以但説滅諦答曰四諦中滅
諦爲上所以者何是三諦皆屬滅諦故譬
如人請天子併食群臣亦名供養天子復
次滅諦故説無生三諦故説性空復次有人
言是諸智慧性自然不生性自空所以者何
一切法皆因縁和合故無自性無自性故
不生問曰若爾者智慧愚癡無有別異答
曰諸法如入法性中無有別異如火各各
不同而滅相無異譬如衆川萬流各各異色
異味入於大海同爲一味一名如是愚癡
智慧入於般若波羅蜜中皆同一味無有差
別如五色近須彌山自失其色皆同金色
如是内外諸法入般若波羅蜜中皆爲一味
何以故般若波羅蜜相畢竟清淨故復次愚
癡實相即是智慧若分別著此智慧即是愚
癡如是愚癡智慧有何別異初入佛法是
癡是慧轉後深入癡慧無異以是故是諸衆
智無有別異不相違背不生性空故無咎」
經佛告舍利弗於汝意云何菩薩摩訶薩行
般若波羅蜜一日修智慧心念我行道慧益
一切衆生當以一切種智知一切法度一切
衆生諸聲聞辟支佛智慧爲有是事不舍利
弗言不也世尊論釋曰有四種論一者
必定論二者分別論三者反問論四者置論
必定論者如衆生中世尊爲第一一切法中
無我世間不可樂涅槃爲安隱寂滅業因
縁不失如是等名爲必定論分別論者
如無畏太子問佛佛能説是語令他人瞋
不佛言是事當分別答太子言諸尼健子
輩了矣佛或時無憐愍心故出衆生於罪
中而衆生瞋然衆生後當得利爾時無畏
之子坐其膝上佛問無畏汝子或時呑諸
瓦石草木汝聽咽不答言不聽先教令吐
若不肯吐左手捉耳右手擿口縱令血出
亦不置之佛言汝不愍之耶答言愍之
深故爲出瓦石雖當時痛後得安隱佛言
我亦如是若衆生欲作重罪善教不從以
苦言諫之雖起瞋恚後得安隱又如五
比丘問佛受樂得道耶佛言不必定有
受苦得罪受苦得樂有受樂得罪受樂
得福如是等名爲分別論反問論者還以
所問答之如佛告比丘於汝意云何是
色常耶無常耶比丘言無常若無常是苦不
答言苦若法是無常苦聞法聖弟子著是法
言是法是我是我所不答曰不也世尊佛
告比丘從今已後所有色若過去若未來若
現在若内若外若好若醜是色非我所我
非此色所如是應以正實智慧知受想行
識亦如是如是等名反問論置論者如十
四難世間有常世間無常世間有邊世間無
邊如是等是名爲置論今佛以反問論答
舍利弗以舍利弗智於事未悟佛反問事
端令其得解菩薩度衆生智慧名爲道慧
如後品中説薩婆若慧是聲聞辟支佛事
一切種智慧是諸佛事道種慧是菩薩事復
次八聖道分爲實道令衆生種種因縁入
道是名道慧令衆生住於道中是爲利
益聲聞種辟支佛種佛種又復一切智慧無
所不得是名一切種若有爲若無爲用一
切種智知得佛道已應度一切衆生利益
一切衆生或大乘或聲聞乘或辟支佛乘若
不入三乘道教修福徳受天上人中富樂
若不能修福以今世利益之事衣食臥具
等若復不得當以慈悲心利益是名度一
切衆生問曰若佛知一切聲聞辟支佛不能
爲衆生何以故問答曰佛意如是欲令
舍利弗口自説諸聲聞辟支佛不如菩薩是
故佛問舍利弗言不也世尊所以者何聲
聞辟支佛雖有慈心本不發心願度一切
衆生亦不迴善根向阿耨多羅三藐三菩
提以是故菩薩一日修智慧過聲聞辟支
佛上
經舍利弗於汝意云何諸聲聞辟支佛頗
有是念我等當得阿耨多羅三藐三菩提度一
切衆生令得無餘涅槃不舍利弗言不也世
尊佛告舍利弗以是因縁故當知諸聲聞辟
支佛智慧欲比菩薩摩訶薩智慧百分不及
一乃至算數譬喩所不能及論問曰上已
反問舍利弗事已定今何以復問答曰以舍
利弗欲以須陀洹同得解脱故與諸佛菩
薩等而佛不聽譬如有人欲以毛孔之
空與虚空等以是故佛重質其事復次雖
同一事義門各異先言智慧爲一切衆生
故今言頗有是念我等當得阿耨多羅三
藐三菩提令一切衆生得無餘涅槃無餘
涅槃者義如先説復次一聲聞辟支佛尚
不作是念何況一切聲聞辟支佛
經舍利弗於汝意云何諸聲聞辟支佛頗有
是念我行六波羅蜜成就衆生莊嚴世界具
佛十力四無所畏四無礙智十八不共法度脱
無量阿僧祇衆生令得涅槃不舍利弗言不
也世尊論釋曰先略説我當得阿耨多
羅三藐三菩提今廣説得阿耨多羅三藐三
菩提因縁所謂六波羅蜜乃至十八不共法
六波羅蜜義如先説教化衆生淨佛世界
後當説餘十力等如先説
經佛告舍利弗菩薩摩訶薩能作是念我
當行六波羅蜜乃至十八不共法成阿耨多
羅三藐三菩提度脱無量阿僧祇衆生令得
涅槃譬如螢火虫不作是念我力能照一
閻浮提普令大明諸阿羅漢辟支佛亦如是
不作是念我等行六波羅蜜乃至十八不共
法得阿耨多羅三藐三菩提度脱無量阿僧
祇衆生令得涅槃論釋曰所以十方恒河
沙舍利弗目連不如一菩薩者譬如螢火
虫雖衆多各有所照不及於日螢火虫亦
不作是念我光明能照一閻浮提諸聲聞
辟支佛不作是念我智慧能照無量無邊衆
生如螢火虫夜能有所照日出則不能
諸聲聞辟支佛亦如是未有大菩薩時能
師子吼説法教化有菩薩出不能有所作」
經舍利弗譬如日出時光明遍照閻浮提無
不蒙明者菩薩摩訶薩亦如是行六波羅蜜
乃至十八不共法得阿耨多羅三藐三菩提
度脱無量阿僧祇衆生令得涅槃論釋曰
如日天子憐愍衆生故與七寶宮殿倶繞
四天下從初至終常不懈息爲衆生除諸
冷濕照諸闇冥令各得所菩薩亦如是
從初發心常行六波羅蜜乃至十八不共法
爲度衆生無有懈息除不善冷乾竭五
欲泥破愚癡無明教導修善業令各得
所又日明普照無憎無愛隨其高下深淺
悉照菩薩亦如是出於世間住五神通處
於虚空放智慧火照明諸罪福業及諸果
報菩薩以智慧光明滅衆生邪見戲論譬
如朝露見日則消
大智度論卷第三十五釋第二品訖
第三品上

大智度論釋習相應品第三
之餘卷三
十六
　　聖者龍樹造
　　後秦龜茲國三藏鳩摩羅什譯
經舍利弗白佛言云何菩薩摩訶薩過聲聞
辟支佛地住阿鞞跋致地淨佛道論問曰
舍利弗何因作是問答曰舍利弗上問衆
智無異佛既種種譬喩明菩薩智勝意既
已解今問云何能過二乘住阿毘跋致地
淨佛道問曰小乘不住成佛何以故問
淨佛道事答曰舍利弗者是隨佛轉法輪
將雖自無益爲利益求佛道衆生故問又
以菩薩大悲多所利益是故問菩薩事以
益衆生復次舍利弗蒙佛恩故破諸邪見
得成道果欲報恩故問菩薩事又舍利
弗於聲聞地中究盡邊際所未了者唯
菩薩事是故復問又以菩薩法甚深微妙
雖不能得愛樂故問譬如見人妙寶已
雖自無愛樂故問
經佛告舍利弗菩薩摩訶薩從初發意行六
波羅蜜住空無相無作法能過一切聲聞辟
支佛地住阿毘跋致地淨佛道論問曰是
三事後品中各有因縁佛今何以併説答
曰是中略説後當廣説三事因縁又今但
説空無相無作因縁後當説種種功徳故合
説三事問曰入三解脱門則到涅槃今云
何以空無相無作能過聲聞辟支佛地答曰
無方便力故入三解脱門直取涅槃若有
方便力住三解脱門見涅槃以慈悲心
故能轉心還起如後品中説譬如仰射虚
空箭箭相拄不令墮地菩薩如是以智
慧箭仰射三解脱虚空以方便後箭射前
箭不令墮涅槃之地是菩薩雖見涅槃直
過不住更期大事所謂阿耨多羅三藐三菩
提今是觀時非是證時如是等應廣説若
過是二地知諸法不生不滅即是阿毘跋致
地住阿毘跋致地中教化衆生淨佛世界
是爲能淨佛道復次菩薩住三解脱門觀
四諦知是聲聞辟支佛法直過四諦入一
諦所謂一切法不生不滅不垢不淨不來不
去等入是一諦中是名阿毘跋致地住是
阿毘跋致地淨佛道地滅除身口意麁惡之
業及滅諸法中從初已來所失之事是名
淨佛道地
經舍利弗白佛言菩薩摩訶薩住何等地能
爲諸聲聞辟支佛作福田論釋曰舍利弗
深心恭敬菩薩故今問菩薩漏結未盡住
何功徳能爲諸聲聞辟支佛作福田
經佛告舍利弗菩薩摩訶薩從初發意行六
波羅蜜乃至坐道場於其中間常爲諸聲聞
辟支佛作福田論釋曰佛以是義示舍
利弗雖三解脱門涅槃事同而菩薩有大慈
悲聲聞辟支佛無菩薩從初發心行六波
羅蜜乃至十八不共法欲度一切衆生具
一切佛法故勝
經何以故以有菩薩摩訶薩因縁故世間諸
善法生論釋曰佛先已以一因縁益行
衆行故爲諸聲聞辟支佛作福田今説菩
薩外益因縁故世間有一切諸善法所以
者何菩薩發心雖未成佛令可度衆生住
三乘道不得三乘者令住十善道何況成
佛問曰聲聞辟支佛因縁故亦使世間得
善法何以但説菩薩能令世間有善法答
曰因聲聞辟支佛世間有善法者亦皆由
菩薩故有若菩薩不發心者世間尚無佛
道何況聲聞辟支佛佛道是聲聞辟支佛根
本故復次雖因聲聞辟支佛有善法少以
少故不説尚不説聲聞辟支佛何況外道
諸師
經何等是善法所謂十善道五戒八分成就
齋四禪四無量心四無色定四念處四正勤
四如意足五根五力七覺分八聖道分盡現
於世以菩薩因縁故六波羅蜜十八空佛十
力四無所畏四無礙智十八不共法大慈大悲
一切種智盡現於世以菩薩因縁故有刹利
大姓婆羅門大姓居士大家四天王天乃至非
有想非無想天皆現於世以菩薩因縁故有
須陀洹斯陀含阿那含阿羅漢辟支佛佛皆
現於世論問曰以菩薩因縁故有善法
於世可爾刹利大姓婆羅門大姓居士大家
若世無菩薩亦有此貴姓云何言皆從菩
薩生答曰以菩薩因縁故世間有五戒十
善八齋等是法有上中下上者得道中者生
天下者爲人故有刹利大姓婆羅門大姓居
士大家問曰若世無菩薩世間亦有五戒十
善八齋刹利等大姓答曰菩薩受身種種或
時受業因縁身或受變化身於世間教化
説諸善法及世界法王法世俗法出家法在
家法種類法居家法憐愍衆生護持世界
雖無菩薩法常行世法以是因縁故皆
從菩薩有問曰菩薩清淨行大慈悲云何
説世俗諸雜法答曰有二種菩薩一者行
慈悲直入菩薩道二者敗壞菩薩亦有悲
心治以國法無所貪利雖有所惱所安
者多治一惡人以成一家如是立法人
雖不名爲清淨菩薩得名敗壞菩薩以是
因縁故皆由菩薩有世間諸富貴皆從二
乘道有二乘道從佛有佛因菩薩有若
無菩薩説善法者世間無有天道人道阿
修羅道無有樂受不苦不樂受但有苦受
常有地獄啼哭之聲菩薩如是大利益故
云何不名爲世間作福田舍利弗聞是菩
薩有大功徳應當供養心念煩惱未盡雖
有大福不能消其供養如人雖噉好食
以内有病故不能消化以是故
經舍利弗白佛言菩薩摩訶薩淨畢施福不
佛言不也何以故本以淨畢故論釋曰
以菩薩從初發心時便爲一切衆生供養之
上首所以者何以決定爲無量無邊阿僧
祇衆生代受勤苦又利益無量阿僧祇
衆生令得度脱欲取一切諸佛法大智慧
力故能令世間即是涅槃如是種種因縁
故言本已淨畢復次佛重説消施因縁故
經舍利弗菩薩摩訶薩爲大施主施何等
施諸善法何等善法十善道五戒乃至十八
不共法一切種智以是施與論釋曰先
説由菩薩因縁世間有善法今説菩薩施
善法之主是爲差別
經舍利弗白佛言世尊菩薩摩訶薩云何習
應般若波羅蜜與般若波羅蜜相應論釋
曰上説一日修般若波羅蜜勝聲聞辟支
佛從是因縁來佛種種讃歎菩薩如是大
功徳皆從般若波羅蜜生是故今問云何
菩薩習行是般若波羅蜜與般若波羅蜜相
應復次舍利弗知般若波羅蜜難行難得
如幻如化難可受持恐行者違錯故問
習應
經佛告舍利弗菩薩摩訶薩習應色空是
名與般若波羅蜜相應習應受想行識空是
名與般若波羅蜜相應復次舍利弗菩薩摩
訶薩習應眼空是名與般若波羅蜜相應習
應耳鼻舌身心空是名與般若波羅蜜相應
習應色空是名與般若波羅蜜相應習應聲
香味觸法空是名與般若波羅蜜相應習應
眼界空色界空眼識界空是名與般若波
羅蜜相應習應耳聲識界鼻香識界舌味
識界身觸識界意法識界空是名與般若
波羅蜜相應習應苦空是名與般若波羅蜜
相應習應集滅道空是名與般若波羅蜜相
應習應無明空是名與般若波羅蜜相應習
應行識名色六處觸受愛取有生老死空是
名與般若波羅蜜相應習應一切諸法空若
有爲若無爲空是名與般若波羅蜜相應
論釋曰五衆者色受想行識色衆者是可
見法是色因縁故亦有不可見有對有對
雖不可見亦名爲色如得道者名爲道
人餘出家未得道者亦名爲道人何等是
可見一處是可見有對色小分一入攝餘
九處及無作業名不可見色有對者十處無
對者唯無作色有漏無漏等分別亦如是如
經説色有三種有色可見有對有色不可
見有對有色不可見無對是故當知非
但眼見故是色内外十處能起五識者皆
名色因是色分故生無作色復有四種
色内有受不受外有受不受復有五種色
所謂五塵復有一種色如經説惱壞相
衆生身色名爲惱壞相非衆生色亦名惱
壞相惱相因縁故亦名惱譬如有身則有
飢渇寒熱老病刀杖等苦復有二種色所謂
四大四大造色内色外色受色不受色繋
色不繋色有色能生罪有色能生福業色
非業色業色果色業色報色果色報色隱
沒無記色不隱沒無記色可見色不可見色
有對色無對色有漏色無漏色如是等二種
分別色復有三種色如上可見有對中説
復有三種色善色不善色無記色學色無
學色非學非無學色從見諦所斷生色從
思惟所斷生色從無斷生色復有三種色
欲界繋色色界繋色不繋色有色能生貪欲
有色能生瞋恚有色能生愚癡三結三漏
等亦如是有色能生不貪善根不瞋善根不
愚癡善根如是等諸三善根應廣説有色
能生隱沒無記法能生不隱沒無記法不隱
沒無記有二種有報生有非報生者如是
等二種無記復有四種色如上受不受中
説四大及造色三種善不善無記身業作
無作色口業作無作色受色受戒時得
律儀色止色
惡不善
禁止也用色如衆僧受用檀
越所施之物不用色餘無用
之色如
是等四種色復有五種色身作無作色口
作無作色及非業色五情五塵麁色動色影
色像色誑色麁色者可見可聞可嗅可味可
觸如土石等動色者有二種一者衆生動作
二者非衆生動作如水火風動作地依他
故動下有大風動水水動地風之動樹
如酒自沸動如磁石吸鐵如眞珠玉
車渠馬瑙夜能自行皆是衆生先世福徳業
因縁不可思議問曰影色像色不應別説
何以故眼光明對清淨鏡故反自照見影亦
如是遮光故影現無更有法答曰是事不
然如油中見像黒則非本色如五尺刀中
横觀則面像廣縱觀則面像長則非本面如
大秦水精中玷玷中皆有面像則非一面
像以是因縁故非還見本像復次有鏡有
人有持者有光明衆縁和合故有像生若
衆縁不具則像不生是像亦非無因縁亦
不在因縁中如是別自有法非是面也
此微色生法如是不同麁色如因火有煙
火滅煙在問曰若爾者不應別説影同是
細色故答曰鏡中像有種種色影則一色
是故不同是二雖待形倶動形質各異影
從遮明而現像則從種種因縁生雖同細
色各各差別誑色者如炎如幻如化如乾
闥婆城等遠誑人眼近無所有如是等種
種無量色總名色衆受衆者如經説因眼
縁色生眼識三事和合故生觸是觸即時
三衆共生所謂受想行問曰眼識亦與三衆
作因何以但説觸答曰眼識少時住見色
便滅次生意識能分別色好醜是故不説
眼識因眼色識三事和合故生觸觸生心
數法眼識因縁遠故不説問曰一切識皆有
觸何以但觸因縁生心數法答曰心有二
種一者念念生滅心二者次第相續心觸
亦如是次第相續觸麁故説因觸生心數
法念念觸微細亦共生心數法不了故不
説若情塵識三事和合能受苦樂爾時觸法
了了以是故説因觸生心數法如色法
從因縁和合生心數法亦如是從觸法和
合生如色法從和合生無和合則不生
心數法亦如是有觸則生無觸則不生此
受衆一種所謂受相復有二種受身受心受
内受外受麁細遠近淨不淨等復有三種
受苦樂不苦不樂善不善無記學無學非
學非無學見諦所斷思惟所斷不斷因見諦
所斷生受因思惟所斷生受因不斷生
受或因身見生不還與身見作因或因
身見生還與身見作因或不因身見生
不還與身見作因復有三種受欲界繋色
界繋無色界繋如是等三種受復有四種
受内身受外身受内心受外心受四正勤四
如意足等相應受及四流四縛等相應受是
名四種受復有五種受樂根苦根憂根喜
根捨根見苦所斷相應受乃至思惟所斷相
應受五蓋五結諸煩惱相應受亦如是復有
六受衆六識相應受復有意識分別爲十
八受所謂眼見色思惟分別心生喜眼見
色思惟分別心生憂眼見色思惟分別心生
捨乃至意識亦如是是十八受中有淨有
垢爲三十六三世各有三十六爲百八如
是等種種因縁分別受義無量名爲受衆
想衆相應行衆識衆亦如是分別何以故與
受衆相應故復次佛説有四種想有小想
大想無量想無所有想小想者覺知小法
如説小法者小欲小信小色小縁相名爲
小想復次欲界繋想名爲小色界繋想名
爲大三無色天繋想名爲無量無所有處繋
想是名無所有想
復次煩惱相應想名爲小想煩惱覆故有漏
無垢想名爲大想諸法實相想名爲無所有
想無漏想名爲無量想爲涅槃無量法故
復次佛説有六想眼觸相應生想乃至意觸
相應生想如是等名爲想衆行衆者佛或
時説一切有爲法名爲行或説三行身行口
行意行身行者出入息所以者何息屬身
故口行者覺觀所以者何先覺觀然後語言
意行者受想所以者何受苦樂取相心發
是名意行心數法有二種一者屬見二者
屬愛屬愛主名爲受屬見主名爲想以是
故説是二法爲意行佛或説十二因縁中三
行福行罪行無動行福行者欲界繋善業
罪行者不善業無動行者色無色界繋業阿
毘曇除受想餘心數法及無想定滅盡定等
心不相應法是名爲行衆識衆者内外六
入和合故生六覺名爲識以内縁力大故
名爲眼識乃至名爲意識問曰意即是識
云何意縁力故生意識答曰意生滅相故多
因前意故縁法生意識問曰前意已滅
云何能生後識答曰意有二種一者念念
滅二者心次第相續名爲一爲是相續心
故諸心名爲一意是故依意而生識無咎
意識難解故九十六種外道不説依意故
生識但以依神爲本此五衆四念處中廣
説所以者何身念處説色衆受念處説受
衆心念處説識衆法念處説想衆行衆問
曰不應有五衆但應有色衆識衆識衆
隨時分別故有異名名爲受想行如不淨
識名爲煩惱淨識名爲善法答曰不然所
以者何若名異故實亦異若無異法名不
應異若唯有心而無心法者心不應有
垢有淨譬如清淨池水狂象入中令其混
濁若清水珠入水即清淨不得言水外無
象無珠心亦如是煩惱入故能令心濁諸
慈悲等善法入心令心清淨以是故不得
言煩惱慈悲等法即是心問曰汝不聞我





先説垢心即是煩惱淨心即是善法答曰
若垢心次第云何能生淨心淨心次第云何
當生垢心以是故是事不然汝但知麁現
之事不知心數法不可以不知故便謂
爲無當知必有五衆問曰若有者何以不
多不少但説五答曰諸法各有定限如手
法五指不得求其多少復次有爲法雖復
無量佛分判爲五分則盡問曰若爾者何
以故復説十二入十八界答曰衆義應爾
入界義異佛爲法王爲衆生故或時略説
或時廣説有衆生於色識中不大邪惑
於心數法中多有錯謬故説五衆有衆生
心心數法中不生邪惑但惑於色爲是衆
生故説色爲十處心心數法總説二處或
有衆生於心數法中少生邪惑而多不了
色心爲是衆生故説心數法爲一界色心
爲十七界或有衆生不知世間苦法生滅
不知離苦道爲是衆生故説四諦世間及
身皆爲是苦愛等煩惱是苦因煩惱滅是苦
滅滅煩惱方便法是名道或有衆生著吾
我故於諸法中邪見生一異相或言世
間無因無縁或墮邪因縁爲是衆生故説
十二因縁有人説常法或説神常或説一切
法常但滅時隱藏微細非是無也若得因
縁會還出更無異法爲是人故説一切有
爲法皆是作法無有常定譬如木人種種
機關木楔和合故能動作無有實事是
名有爲法問曰是中説五衆有何次第
答曰行者初習觀法先觀麁法知身不淨
無常苦空無我等身患如是衆生所以著此
身者以能生樂故諦觀此樂有無量苦
常隨逐之此樂亦無常空無我等六塵中有
無量苦衆生何因縁生著以衆生取相故
著如人身一種偏有所著能沒命隨死
取相受苦樂發動生思等諸行心行發動
時識知離苦得樂方便是爲識復次衆生五
欲因縁故受苦樂取相因縁故深著是樂
以深著樂故或起三毒若三善根是名爲
行識爲其主受用上事五欲即是色色是
根本故初説色衆餘次第有名餘入界諸
法等皆由五衆次第有唯法入法界中増
無爲法四諦中増智縁滅入界乃至有爲無
爲法如上説今五衆等諸法皆是空何以故
聖主説故聖有三種下中上佛爲其主如
星宿月中日爲其最光明大故佛得一切
智慧故名爲聖主聖主所説故應當是實
復次以有十八空故一切法空若但以性
空能空一切法何況十八若以内空外空
能空一切法何況十八復次若有法不空
應當有二種色法非色法是色法分別破
裂乃至微塵分別微塵亦不可得終卒皆
空無色法乃至念念生滅故皆空如四念
處中説復次諸法性空但名字因縁和合故
有如山河草木土地人民州郡城邑名之
爲國巷里市陌廬館宮殿名之爲都梁柱
椽棟瓦竹壁石名之爲殿上中下分和合名
之爲柱片片和合故有分名衆札和合故
有片名衆微和合故有札名是微塵有
大有中有小大者遊塵可見中者諸天所
見小者上聖人天眼所見慧眼觀之則無
所見所以者何性實無故若微塵實有即
是常不可分裂不可毀壞火不能燒水
不能沒復次若微塵有形無形二倶有過
若無形云何是色若微塵有形則與虚空
作分亦有十方分若有十方分則不名
爲微佛法中色無有遠近麁細是常者復
次離是因縁名字則無有法今除山河土
地因縁名字更無國名除廬里道陌因縁
名字則無都名除梁椽竹瓦因縁名字更
無殿名除三分因縁名字更無柱名除
片因縁名字則無分名除札因縁名字則
無片名除衆微因縁名字則無札名除
中微塵名字則無大微塵名除小微塵名
字則無中微塵名除天眼妄見則無小
微塵名如是等種種因縁義故知諸法畢
竟空問曰若法畢竟空何以有名字答
曰名字若是有與法倶破若無則不應難
名字與法倶無有異以是故知一切法空
復次一切法實空所以者何無有一法
定故皆從多法和合生若無有一亦無
有多譬如樹根莖枝葉和合故有假名
樹若無樹法根莖枝葉爲誰和合若無
和合則無一法若無一法則亦無多初
一後多故復次一切諸觀語言戲論皆無實
者若世間常亦不然世間無常亦不然有
衆生無衆生有邊無邊有我無我諸法實
諸法空皆不然如先種種論議門中説若
是諸觀戲論皆無者云何不空問曰汝言諸
法實諸法空皆不然者今云何復言諸法空
答曰有二種空一者説名字空但破著有
而不破空二者以空破有亦無有空如
小劫盡時刀兵疾疫飢餓猶有人物鳥獸山
河大劫燒時山河樹木乃至金剛地下大水
亦盡劫火既滅持水之風亦滅一切廓然無
有遺餘空亦如是破諸法皆空唯有空
在而取相著之大空者破一切法空亦復
空以是故汝不應作是難若滅諸戲論云
何不空如是等種種因縁處處説空當知
一切法空習者隨般若波羅蜜修習行觀不
息不休是名爲習譬如弟子隨順師教
不違師意是名相應如般若波羅蜜相菩
薩亦隨是相以智慧觀能得能成就不増
不減是名相應譬如函蓋大小相稱雖般
若波羅蜜滅諸觀法而智慧力故名爲無
所不能無所不觀能如是知不墮二
邊是爲與般若相應
經復次舍利弗菩薩摩訶薩習應性空是
名與般若波羅蜜相應如是舍利弗菩薩摩
訶薩行般若波羅蜜習應七空所謂性空自
相空諸法空不可得空無法空有法空無法有
法空是名與般若波羅蜜相應論問曰何
以不説住十八空但説住七空名與般
若波羅蜜相應答曰佛法中廣説則十八空
略説則七空如廣説助道法則有三十七
品略説則七覺分復次是七空多用利益衆
生故如大空無始空或時有衆生起是邪
見爲是故説性空者一切諸法性本末尚
自空何況現在因縁尚空何況果報自相
空者諸法總相別相盡觀其空心則遠離
用是二空諸法皆空是名諸法空從性空
故有相相空故諸法皆空諸法空故更無所
得是名不可得空用是四種空破一切有
法若以有法有相爲過者取於無法是故
説無法空若以無法爲非還欲取有法
是故説有法空先説四空雖破有法行者
心則離有而存於無是則説無法空若説
無法爲非心無所寄還欲存有是故略
説有法空以存有心薄故無法有法空者
行者以無法空爲非心還疑有若心觀有
還疑無法是故有無倶觀其空如内外空
觀以是故但説七空問曰汝言知一切法
空滅諸觀是名與般若波羅蜜相應如是
觀是名相應不如是觀則不相應分別是
非故即亦是觀云何言滅答曰以是故
經佛告舍利弗菩薩摩訶薩習應七空時
不見色若相應若不相應不見受想行識若
相應若不相應不見色若生相若滅相不見
受想行識若生相若滅相不見色若垢相若淨
相不見受想行識若垢相若淨相論釋曰
不見色若生相若滅相者不見五衆有生
有滅若五衆有生滅相即墮斷滅中墮斷
滅故則無罪無福無罪無福故與禽獸無
異不見色若垢若淨不見五衆有縛
有解若五衆是縛性無有得解脱者若
五衆是淨性者則無有學道法
經不見色與受合不見受與想合不見想與
行合不見行與識合何以故無有法與法合
者其性空故論釋曰心心數法無形無
形故則無住處以是故色不與受合如四
大及四大所造色二觸和合心心數法中無
觸法故不得和合問曰若爾者何以説受
想行識不共和合答曰佛此中自説無有
法與法合者何以故一切法性常空故若
無法與法合亦無有離復次佛自説因
縁
經舍利弗色空中無有色受想行識空中
無有識論釋曰何以故色與空相違若
空來則滅色云何色空中有色譬如水中
無火火中無水性相違故復次有人言色
非實空行者入空三昧中見色爲空以是
故言色空中都無有色受想行識亦如是
經舍利弗色空故無惱壞相受空故無受相
想空故無知相行空故無作相識空故無覺
相論問曰此義有何次第答曰先説五
衆空中無五衆今是中説其因縁五衆各
各自相不可得故故言五衆空中無五衆
經何以故舍利弗非色異空非空異色色
即是空空即是色受想行識亦如是論釋
曰佛重説因縁若五衆與空異空中應有
五衆今五衆不異空空不異五衆五衆即
是空空即是五衆以是故空不破五衆所
以者何是中佛自説因縁
經舍利弗是諸法空相不生不滅不垢不淨
不増不減是空法非過去非未來非現在
是故空中無色無受想行識無眼耳鼻舌身
意無色聲香味觸法無眼界乃至無意識界
無無明亦無無明盡乃至無老死亦無老死
盡無苦集滅道亦無智亦無得無須陀洹
無須陀洹果無斯陀含無斯陀含果無阿那
含無阿那含果無阿羅漢無阿羅漢果無辟
支佛無辟支佛道無佛亦無佛道舍利弗菩
薩摩訶薩如是習應是名與般若波羅蜜相
應論問曰人皆知空中無所有不生不
滅不垢不淨不増不減無一切法佛何以分
別説五衆等諸法各各空答曰有人雖復
習空而想空中猶有諸法如行慈人雖
無衆生而想衆生得樂自得無量福故
以是故佛説諸法性常自空非空三昧故令
法空如水冷相火令其熱若言以空三昧
故令法空者是事不然智者是無漏八智
得者初得聖道須陀洹果乃至佛道是義
先已廣説
經舍利弗是菩薩摩訶薩行般若波羅蜜不
見般若波羅蜜若相應若不相應不見檀波
羅蜜尸波羅蜜羼提波羅蜜毘梨耶波羅蜜禪
波羅蜜若相應若不相應亦不見色若相應
若不相應不見受想行識若相應若不相應
不見眼乃至意色乃至法眼色識界乃至意法
識界若相應若不相應不見四念處乃至八
聖道分佛十力乃至一切種智若相應若不相
應如是舍利弗當知菩薩摩訶薩與般若波
羅蜜相應論釋曰菩薩得諸法實相入般
若波羅蜜即於般若波羅蜜不見定相若
相應若不相應何況見有餘法云何不見
般若相應不相應不見如是行爲應般若
波羅蜜不見不如是行爲不應般若波
羅蜜如常樂我行不應般若波羅蜜無常
苦無我行爲應般若波羅蜜若行實不應
般若波羅蜜若行空爲應般若波羅蜜如
有無行爲不應般若波羅蜜如非有非無
行爲應般若波羅蜜般若波羅蜜中皆無
是事般若波羅蜜相畢竟清淨故五波羅蜜
五衆乃至一切種智亦如是問曰般若波羅
蜜畢竟清淨應爾五波羅蜜及餘法云何清
淨答曰先説五事離般若波羅蜜不名波
羅蜜與般若波羅蜜和合故名波羅蜜如
般若波羅蜜初品中説云何名檀波羅蜜
不見施者不見受者無財物故五衆法
是菩薩觀處與般若波羅蜜和合故畢竟
清淨故不見相應不相應十二入十八界
十二因縁亦如是是諸法無有定性無有
定法以是故不見若相應若不相應十八
空四念處乃至大慈大悲一切種智不見若
相應若不相應問曰是菩薩非聲聞辟支佛
云何有三十七品未得佛道云何有十力
四無所畏答曰是菩薩雖非聲聞辟支佛
亦觀聲聞辟支佛法欲以聲聞辟支佛道
度衆生故復有人言行聲聞辟支佛道但
不取證如後品中説入空無相無作三昧
菩薩住是三解脱門作是念言今是觀時
非是證時或有新發意菩薩聞有聲聞辟
支佛三十七品法讀誦正憶念分別以是
故説菩薩有三十七品佛十力等亦如是
菩薩自於菩薩十力四無所畏十八不共法
中住住是法中若聞若憶想分別佛十力
四無所畏十八不共法等甚深微妙亦是我
分復次是菩薩無量阿僧祇劫來修習佛十
力四無所畏等坐佛樹下時得無礙解脱
故増益清淨譬如勳勞既立然後受其功賞
菩薩亦如是有是功徳乃受其名是功徳
皆是般若波羅蜜勢力合故不見若相應若
不相應此諸法義從六波羅蜜乃至一切
智先已説
經復次舍利弗菩薩摩訶薩行般若波羅蜜
時空不與空合無相不與無相合無作不
與無作合何以故空無相無作無有合與不
合舍利弗菩薩摩訶薩如是習應是名與
般若波羅蜜相應論問曰一心中無有
二空云何説空不與空合答曰空有二種
一者空三昧二者法空空三昧不與法空
合何以故若以空三昧力合法空者是法
非自性空又空者性自空不從因縁生若
從因縁生則不名性空行者若入時見空
出時不見空當知是虚妄復次佛自説
因縁空中無合無不合無相無作亦如
是舍利弗菩薩如是習應是名與般若
波羅蜜相應問曰但一處説不見與
般若波羅蜜相應不相應便足何以故復
更種種説相應不相應因縁若一處應餘則
皆應若一處不應餘亦不應譬如一盲
無見千盲倶爾答曰不然若欲以戲
論求勝應如是難諸法相雖不可説佛
以大慈大悲故種種方便説又佛説法爲
一種衆生得道爲未悟者重説又復一説爲
斷見諦結使二説爲斷思惟結使復更説
爲諸餘結使分分皆斷又一説有人得聲聞
道一説種辟支佛道因縁更一説發阿耨多
羅三藐三菩提心更一説行六波羅蜜更一
説行方便得無生忍更一説得初住地更
一説乃至十住地更一説爲人故更一説
爲天故復次是般若波羅蜜相甚深難解難
知佛知衆生心根有利鈍鈍根者少智爲
其重説若利根者一説二説便悟不須種
種重説譬如駛馬下一鞭便走駑馬多鞭
乃去如是等種種因縁故經中重説無咎
經復次舍利弗菩薩摩訶薩行般若波羅蜜
時入諸法自相空入已色不作合不作不合
受想行識不作合不作不合色不與前際合
何以故不見前際故色不與後際合何以故
不見後際故色不與現在合何以故不見現
在故受想行識亦如是論釋曰先説空無
相無作無合無不合今更説因縁入自相
空故五衆不作合不作不合若一切法自
相空是中無有合不合合者諸法如其相
如地堅相識知相如是等自相不在異法
是名爲合不合者自相不在自法中略説
諸法相不増不減色不與前際合何以
故前際空無所有但有名字若色入過去
則滅無所有云何與前際合後際者未有
未生色不應與後際合現在色生滅不住
故不可取相色不應與現在合復次佛
自説因縁色不與前際合非不合何以
故前際不可見故色不與後際合非不
合何以故後際不可見故色不與現在
合非不合何以故現在不可見故受想行
識亦如是
經復次舍利弗菩薩摩訶薩行般若波羅蜜
前際不與後際合後際不與前際合現在不
與前際後際合前際後際亦不與現在合三
際名空故舍利弗菩薩摩訶薩如是習應
者是名與般若波羅蜜相應論問曰云何
前際後際合答曰有人説三世諸法皆是有
未來法轉爲現在現在轉爲過去如泥揣
現在瓶爲未來土爲過去若成瓶時瓶爲
現在泥揣爲過去瓶破爲未來如是者是
爲合若有三世相是事不然以多過故是
爲不合復次三世合者如過去法與過去
未來現在世作因現在法與現在未來世作
因未來世法與未來世作因又過去心心
數法縁三世法未來現在心心數法亦如是
斷心心數法能縁不斷法不斷心心數法能
縁可斷法如是等三世諸法因縁果報共
相和合是名爲合菩薩不作是合何以故
如先説過去已滅云何能爲因能爲縁未
來未有云何爲因縁現在乃至一念中不住
云何爲因縁是名不合復次佛自説因縁
三世及名字空故云何言合
大智度論卷第三十六

大智度論釋習相應品第三
之餘卷三
十七
　　聖者龍樹造
　　後秦龜茲國三藏鳩摩羅什譯
經復次舍利弗菩薩摩訶薩行般若波羅蜜
薩婆若不與過去世合何以故過去世不
可見何況薩婆若與過去世合薩婆若不與
未來世合何以故未來世不可見何況薩婆
若與未來世合薩婆若不與現在世合何以
故現在世不可見何況薩婆若與現在世合
舍利弗菩薩摩訶薩如是習應是名與般若
波羅蜜相應論釋曰菩薩行般若波羅蜜
不觀薩婆若與過去世同何以故過去世
是虚妄薩婆若是實法過去世是生滅相薩
婆若非生滅相過去世及法求覓不可得何
況薩婆若與過去世合復次佛自説因縁
菩薩摩訶薩行般若波羅蜜不見過去世
何況薩婆若與過去世合未來現在世亦如
是未來世除生滅相其餘義同復次以時
故説有三世過去未來現在時義如一時
中説復次薩婆若是十方三世諸佛眞實智
慧三世者從凡夫虚妄生云何與薩婆若
合譬如眞金不與弊鐵同相問曰如隨喜
品中説菩薩摩訶薩念過去現在諸佛薩婆
若智慧等諸功徳迴向阿耨多羅三藐三菩
提云何言過去現在世不與薩婆若合答
曰若以著心取相念薩婆若者不名迴
向阿耨多羅三藐三菩提譬如雜毒食初雖
香美後不便身若菩薩分別過去現在諸
佛薩婆若者應與三世合今不取相故則
無有合問曰菩薩亦念未來世當成佛薩
婆若亦自念我當得薩婆若是名與未來
世薩婆若合云何言不合答曰薩婆若過
三界出三世畢竟清淨相行者但以憶想
分別我當得是薩婆若如世間法憶想當
有所得而是事未生未有時節未至因縁
未會都無處所云何當與合如明當服
蘇今已憶臭又如迦栴延弟子輩言未
來世中菩提語菩薩言若能修相好身者
我當來處之如貴家女自恣無難遣使
語貧家子言汝好莊嚴房舍幃帳種種備
具我當來處汝家中如是説者是不如法
以是故不得以薩婆若與三世合問曰
餘法甚多何以但説薩婆若答曰是薩婆若
菩薩所歸趣深心欲得於三世中求索故
問曰何以不於有爲無爲法中求答曰後
當説一切法中求
經復次舍利弗菩薩摩訶薩行般若波羅蜜
色不與薩婆若合色不可見故受想行識亦
如是眼不與薩婆若合眼不可見故耳鼻舌
身意亦如是色不與薩婆若合色不可見故
聲香味觸法亦如是舍利弗菩薩摩訶薩如
是習應名與般若波羅蜜相應論問曰何
以但説五衆十二入不説十八界十二因
縁答曰應當説或時誦者忘失何以知之
佛所説五衆十二入十八界十二因縁事垢
淨五衆十八界十二入十二因縁名爲事不
定是垢不定是淨是中或有結使生或有
善法生如田定能生物隨種皆生衆界入
十二因縁是爲事六波羅蜜乃至一切種智
是爲淨種所以不説垢者是菩薩結使已
薄不以自惱是故不説又菩薩智慧深入
解諸法空無諸煩惱但集諸功徳以是故
應説十八界十二因縁如色等事中不應
有薩婆若合所以者何是薩婆若三世中不
可得故色等事中亦不可得是皆世間因縁
和合無有定性
經復次舍利弗菩薩摩訶薩行般若波羅蜜
檀波羅蜜不與薩婆若合檀波羅蜜不可見
故乃至般若波羅蜜亦如是四念處不與薩
婆若合四念處不可見故乃至八聖道分亦
如是論問曰五衆等是世間法可不與薩
婆若合六波羅蜜云何不與合答曰六波
羅蜜有二種一者世間二者出世間爲世
間檀波羅蜜故説不與合出世間檀波羅
蜜應與合復次菩薩行六波羅蜜漏結未
盡不得與佛薩婆若合復次佛説六波羅
蜜空尚不可見何況與薩婆若合三十七品
亦如是問曰是六波羅蜜雜有道俗故三
十七品趣涅槃道云何不合答曰三十七
品是二乘法但爲涅槃菩薩爲佛道是故
不合問曰摩訶衍品中有三十七品亦是
菩薩道云何不與薩婆若合答曰有菩薩
以著心故行三十七品多迴向涅槃是
故佛説不合
經佛十力乃至十八不共法不與薩婆若
合佛十力乃至十八不共法不可見故舍利
弗菩薩摩訶薩如是習應是名與般若波
羅蜜相應論釋曰是十力乃至十八不共
法雖是妙法爲薩婆若故行以菩薩漏結
未盡故不應與薩婆若合復次佛十力等
法有三種一者菩薩所行雖未得佛道漸
漸修習二者佛所得而菩薩憶想分別求之
三者佛心所得上二種不應與合下一種
雖可合而菩薩未得是故不合復次空故
不可見不可見故不合是以皆言不可見
故
經復次舍利弗菩薩摩訶薩行般若波羅蜜
佛不與薩婆若合薩婆若不與佛合菩提不
與薩婆若合薩婆若不與菩提合論問曰
菩薩及菩薩法可不與薩婆若合云何佛
及菩提復不與合答曰佛是人薩婆若是
法人是假名法是因縁衆生乃至知者見者
無故佛亦無衆生中尊上第一是名爲佛是
故不合復次得薩婆若故名爲佛若佛得
薩婆若先以是佛不須薩婆若若非佛得
薩婆若者何以言佛得薩婆若以是故和
合因縁生不得言先後復次離佛無薩婆
若離薩婆若無佛得薩婆若故名佛佛
所有故名薩婆若問曰佛是人故可不與
合菩提是無上道云何不合答曰菩提
名爲佛智慧薩婆若名爲佛一切智慧十
力智爲菩提第十一如實智名爲薩婆若
二智不得一心中生復次是十力等諸佛法
及佛菩提皆是菩薩憶想分別非實唯佛所
得薩婆若是實今此菩提是菩薩菩提是心
中虚妄未實云何與薩婆若合復次此經
中佛自説不合因縁
經何以故佛即是薩婆若薩婆若即是佛
菩提即是薩婆若薩婆若即是菩提舍利弗
菩薩摩訶薩行般若波羅蜜如是習應是
名與般若波羅蜜相應復次舍利弗菩薩摩
訶薩行般若波羅蜜不習色有不習色無受
想行識亦如是不習色有常不習色無常受
想行識亦如是不習色苦不習色樂受想行
識亦如是不習色我不習色非我受想行識
亦如是不習色寂滅不習色非寂滅受想行
識亦如是不習色空不習色非空受想行識
亦如是不習色有相不習色無相受想行識
亦如是不習色有作不習色無作受想行識
亦如是是菩薩摩訶薩行般若波羅蜜時不
作是念我行般若波羅蜜不行般若波羅蜜
非行非不行般若波羅蜜舍利弗菩薩摩訶
薩如是習應是名與般若波羅蜜相應
論釋曰若菩薩觀五衆非有非無於是
亦不著爾時與般若波羅蜜相應所以者
何一切世間著二見若有若無順生死流
者多著有逆生死流者多著無我見多者
著有邪見多者著無復次四見多者著有
邪見多者著無二毒多者著有無明多者
著無不知五衆因縁集生著有不知集
者著無近惡知識及邪見外書故墮斷滅
無罪福中無見者著無餘者著有或有衆
生謂一切皆空心著是空著是空故名爲
無見或有衆生謂一切六根所知法皆有是
爲有見愛多者著有見見多者著無見如
是等衆生著有見無見是二種見虚妄非實
破中道譬如人行狹道一邊深水一邊大
火二邊倶死著有著無二事倶失所以者何
若諸法定實有則無因縁若從因縁和合
生是法無自性若無自性即是空若無法
是實則無罪福無縛無解亦無諸法種種
之異復次有見者與無見者相違相違故
有是非是非故共諍有諍故起諸結使結
使故生業生業故開惡道門實相中無有
相違是非鬪諍復次著有者事若無常則生
憂惱若著無者作諸罪業死墮地獄受苦
不著有無者無有如是等種種過失
應捨是則得實復次是五衆若常若無常是
事不然所以者何若五衆常則無生無滅
無生無滅故則無罪福無罪福故則無善
惡果報世間如涅槃不壞相如是妄語誰
當信者現見死亡啼哭是則衆生無常如
草木彫落華果磨滅是則外物無常大劫
盡時一切都滅是爲大無常如是等種種因
縁如是五衆常不可得復次無常破常不
應以無常爲是所以著何若諸法無常
相念念皆滅則六情不能取六塵所以者
何内心外塵倶無住故不應得縁不應得
知亦無修習因縁果報因縁多故果報亦
多此事不應得又以有常見與無常見共
諍如是等種種因縁五衆無常則不可得
苦樂我非我若空若實有相無相有作無
作此義如先處處説五衆寂滅者因縁生故
無性無性故寂滅寂滅故如涅槃三毒熾
然故不寂滅無常火然故不寂滅不著三
毒實相故不寂滅三毒各各分別相故不寂
滅此義先未説故今是中説若菩薩摩訶薩
能如是離二邊行中道行般若波羅蜜亦
不著所以者何菩薩不可得般若波羅蜜亦
不可得故不行般若波羅蜜亦不著所以
者何餘諸凡夫不能如菩薩觀諸法實
相云何當言我不行般若波羅蜜行不行
亦不著二倶過故是名與般若波羅蜜相
應相
經復次舍利弗菩薩摩訶薩不爲般若波羅
蜜故行般若波羅蜜不爲檀波羅蜜尸羅波
羅蜜羼提波羅蜜毘梨耶波羅蜜禪波羅蜜故
行般若波羅蜜不爲阿鞞跋致地故行般若
波羅蜜不爲成就衆生故行般若波羅蜜
不爲淨佛世界故行般若波羅蜜不爲佛十
力四無所畏四無礙智十八不共法故行般若
波羅蜜不爲内空故行般若波羅蜜不爲外
空内外空空空大空第一義空有爲空無爲空
畢竟空無始空散空性空諸法空自相空不可
得空無法空有法空無法有法空故行般若波
羅蜜不爲如法性實際故行般若波羅蜜何
以故是菩薩摩訶薩行般若波羅蜜時不壞
諸法相故如是習應是名與般若波羅蜜相
應論問曰六波羅蜜乃至如法性實際此
是佛法菩薩若不爲是佛法故行般若波
羅蜜更有何法可爲行般若波羅蜜答曰
如佛此中自説諸法無有破壞者不壞諸
法相故亦不分別是檀是慳乃至是三界是
實際復次有菩薩於此善法深心繋著
以繋著故能生罪爲是人故説是六波羅
蜜乃至實際皆空無有自性如夢如幻汝
莫生著眞菩薩不爲是故行有菩薩心
無所著行六波羅蜜乃至實際爲是人故
説爲是事故行般若波羅蜜如後品中説
爲具足六波羅蜜乃至爲教化衆生淨佛
世界故行般若波羅蜜
經復次舍利弗菩薩摩訶薩行般若波羅蜜
不爲如意神通故行般若波羅蜜不爲天耳
故不爲他心智故不爲宿命智故不爲天
眼故不爲漏盡神通故行般若波羅蜜何以
故菩薩摩訶薩行般若波羅蜜尚不見般若
波羅蜜何況見菩薩神通舍利弗菩薩摩訶
薩如是行是名與般若波羅蜜相應論問
曰先説禪波羅蜜中已具説五神通今何
以復重説答曰彼中總相説不列名字此
中別相説復次功徳果報所謂五神通菩薩
得是五神通廣能利益衆生復次雖有慈
悲般若波羅蜜無五神通者如鳥無兩翼
不能高翔如健人無諸器杖而入敵陣
如樹無華果無所饒益如枯渠無水無
所潤及以是故重説五神通及餘無量佛
法中別説無咎問曰若爾者佛何以言莫
爲五神通故行般若波羅蜜答曰多有無
方便菩薩得五神通輕餘菩薩心生憍高
爲是故説所以者何菩薩於般若波羅蜜
諸佛之母尚不著何況五神通
經復次舍利弗菩薩摩訶薩行般若波羅蜜
不作是念我以如意神通飛到東方供養恭
敬如恒河沙等諸佛南西北方四維上下亦
如是復次舍利弗菩薩摩訶薩行般若波羅
蜜不作是念我以天耳聞十方諸佛所説法
不作是念我以他心智當知十方衆生心所
念不作是念我以宿命通知十方衆生宿命
所作不作是念我以天眼見十方衆生死此
生彼舍利弗菩薩摩訶薩如是行是名與
般若波羅蜜相應亦能度無量阿僧祇衆生
論釋曰先雖説五神通名今此中説其
功用問曰菩薩何以故不作是念我以如
意神通飛到十方供養恭敬如恒河沙等
諸佛答曰已拔我見根本故已摧破憍慢
山故善修三解脱門三三昧故佛身雖妙
亦入三解脱門如熱金丸雖見色妙不可
手觸又諸法如幻如化無來無去無近無遠
無有定相如幻化人誰去誰來不取神
通國土此彼近遠相故無咎若能在佛前
住於禪定變爲無量身至十方供養諸佛
無所分別已斷法愛故餘通亦如是菩
薩得是五神通爲供養諸佛故變無量身
顯大神力於十方世界三惡趣中度無量
衆生如往生品中説
經舍利弗菩薩摩訶薩能如是行般若波羅
蜜惡魔不能得其便世間衆事所欲隨意十
方各如恒河沙等諸佛皆悉擁護是菩薩令
不墮聲聞辟支佛地四天王天乃至阿迦尼
吒天皆亦擁護是菩薩不令有礙是菩薩所
有重罪現世輕受何以故是菩薩摩訶薩用
普慈加衆生故舍利弗是菩薩摩訶薩如是
行是名與般若波羅蜜相應
論釋曰今讃是菩薩如上行般若波羅
蜜得大功徳是名菩薩智慧功力果報得
此五利問曰魔是欲界主菩薩是人肉眼不
得自在云何不能得其便答曰如此中佛
自説諸佛諸大天擁護故復次是菩薩行畢
竟不可得自相空故於一切法中皆不著
不著故無違錯無違錯故魔不能得其
便譬如人身不瘡雖臥毒屑中毒亦不
入若有小瘡則死無疑又是菩薩於諸佛
中心不著於諸魔中心不瞋是故魔不得
便復次菩薩深入忍波羅蜜慈三昧故一切
外惡不能中傷所謂水火刀兵等世間衆
事者資生所須所謂治生諧偶種蒔果樹
曠路作井安立客舍如法理事皆得如意
若欲造立塔寺作大福徳若作大施若欲
説法教度衆生皆得如意如是等世間衆
事若大若小皆得如法隨意所以者何是菩
薩世世集無量福徳智慧因縁故復次是菩
薩行般若波羅蜜於一切法中心不著心
不著故結使薄結使薄故能生深厚善根深
厚善根生故所願如意復次是菩薩行般若
波羅蜜故諸大天皆敬念是菩薩讃歎稱
揚其名諸龍鬼等聞諸天稱説亦來助成其
事是故世間衆事皆得如意復次是菩薩
爲諸佛所念威徳所加皆得如意問曰
十方諸佛心等何以偏念是菩薩答曰是
菩薩智慧功徳大故諸佛心雖平等法應念
是菩薩以勸進餘人又是菩薩得佛智慧氣
分故別知善惡賞念好人無過於佛是
故佛念復次佛念不欲令墮聲聞辟支佛
故所以者何入空無相無作以佛念故而
不墮落譬如魚子母念故得生不念則壞
諸大天擁護者不欲令失其所行諸天効
佛念故又諸天以菩薩行般若波羅蜜都
無所著不樂世樂但欲教化衆生故住
於世間知其尊貴故念所有重罪者先世
重罪應入地獄以行般若波羅蜜故現世
輕受譬如重囚應死有勢力者護則受鞭
杖而已又如王子雖作重罪以輕罰除
之以是王種中生故菩薩亦如是能行
是般若波羅蜜得實智慧故即入佛種中
生佛種中生故雖有重罪云何重受復次
譬如鐵器中空故在水能浮中實則沒菩
薩亦如是行般若波羅蜜智慧心虚故不
沒重罪凡人無智慧故沈沒重罪復次佛
此中自説因縁所以得五功徳者用普慈
加衆生故問曰先言行般若波羅蜜故具
五功徳今何以言用普慈加衆生故答曰
能生無量福無過於慈是慈因般若波羅
蜜生得無量利益復次惡魔不得便諸佛
所念重罪今世輕受是般若波羅蜜力世間
衆事所欲隨意諸天擁護是大慈力復次有
二種縁一者衆生二者法是菩薩若縁衆
生則是慈心若縁法則是行般若波羅蜜
是慈從般若波羅蜜生隨順般若波羅蜜
教是故説慈無咎
經復次舍利弗菩薩摩訶薩行般若波羅蜜
時疾得諸陀羅尼門諸三昧門在所生處常
値諸佛乃至得阿耨多羅三藐三菩提初
不離見佛舍利弗菩薩摩訶薩如是習應是
名與般若波羅蜜相應論釋曰陀羅尼三
昧門如先説疾得者福徳因縁故心柔軟
行深般若波羅蜜故智慧心利以是故疾
得如上説五功徳故疾得所生處常値諸
佛者是菩薩除諸佛母般若波羅蜜其餘
一切衆事皆不愛著是以在所生處常値
諸佛如人常喜鬪諍生還活地獄復執刀
杖共相加害婬欲多故常受胞胎又作婬
鳥瞋恚多故還生毒獸蛇虺之屬愚癡多者
如燈蛾赴火地中隱蟲等是諸菩薩愛敬於
佛及實相般若波羅蜜及修念佛三昧業故
所生處常値諸佛復次如先菩薩願見諸
佛中説終不離見佛者又人雖一世見佛更
不復値如毘婆尸佛時王師婆羅門雖得
見佛及僧而惡口毀呰言此人等如畜生
不別好人見我不起以是罪故經九十
一劫墮畜生中復次深念佛故終不離佛
世世善修念佛三昧故不失菩薩心故
作不離佛願願生在佛世故種値佛
業縁常相續不斷故乃至阿耨多羅三藐
三菩提終不離見佛問曰此是果報事
云何説與般若波羅蜜相應答曰般若
波羅蜜相應故値佛或時果中説因故相應
有二種一者心相應二者應菩薩行所謂
生好處値遇諸佛常聞法正憶念是名相
應
經復次舍利弗菩薩摩訶薩行般若波羅蜜
時不作是念有法與法若合若不合若等若
不等何以故是菩薩摩訶薩不見是法與餘
法若合若不合若等若不等舍利弗菩薩摩
訶薩如是習應是名與般若波羅蜜相應
論釋曰一切法無有法與法共合者何以
故諸法無少分合故譬如二指有四方其
一方合三方不合不合多故何以不名爲
不合問曰以有合處故名爲合云何言不
合答曰合處不爲指是指分但是指分更
無指法以二指相近故假名爲合更無合
法復次色香味觸總名爲指但觸有合力
餘三無合以是故不得言指合復次如異
類同處不名爲合相各異故諸法亦爾地
相地中水相水中火相火中如是性異不名
爲合以是故言無有法與法合若合若
不合等者一切法一相故名等以皆是有
相皆是無常相皆是苦相皆是空無我相
皆是不生不滅相事無異故名爲等不等
者各各別相故如色相無色相堅相濕相
如是等各異不同是名不等菩薩不見等
與不等何以故一切法無故自性空故無
法無法故不可見不可見故無等不等等
與合是習相應不合不等是不相應問曰
何以不説相應竟然後讃歎答曰聽者厭
懈是故佛讃歎果報功徳聞者心得悦樂
故
經復次舍利弗菩薩摩訶薩行般若波羅蜜
不作是念我當疾得法性若不得何以故法
性非得相故舍利弗菩薩摩訶薩如是習應
是名與般若波羅蜜相應論釋曰法性
者諸法實相除心中無明諸結使以清淨實
觀得諸法本性名爲法性性名眞實以
衆生邪觀故縛正觀故解菩薩不作是念
我疾得法性何以故法性無相無有遠近
亦不言我久久當得何以故法性無遲無
久法性義如如法性實際義中説
經復次舍利弗菩薩摩訶薩行般若波羅蜜
時不見有法出法性者如是習應是名與
般若波羅蜜相應論釋曰無明等諸煩惱
入一切法中故失諸法自性自性失故皆
邪曲不正聖人除却無明等諸法實性還
得明顯譬如陰雲覆虚空清淨性除陰
雲則虚空清淨性現若有法無明不入者
是則出於法性但是事不然無有法出無
明者是故菩薩不見是法出法性者譬如
衆流皆歸於海如粟散小王皆屬轉輪聖
王如衆小明皆屬於日
經復次舍利弗菩薩摩訶薩行般若波羅蜜
時不作是念法性分別諸法如是習應是
名與般若波羅蜜相應論問曰何以故不
作是念法性分別諸法答曰爲著法性
貴於法性以是因縁生諸結使是故不作
是念問曰若法性空一相無相云何分別諸
法答曰得是法性滅無明等諸煩惱破諸法
實相者然後心清淨智慧明了知諸法實
隨法性者爲善不隨法性者爲不善如
婆蹉梵志問佛世尊天地間有善惡好醜
不佛言有婆蹉言我久歸命佛願爲我善
説佛言有三種惡三種善十種惡十種善
所謂貪欲是惡除貪是善瞋恚愚癡是惡
除恚癡是善殺生是惡除殺生是善乃至
邪見是惡除邪見是善能如實分別善惡
是我弟子入於法性名爲得道
經復次舍利弗菩薩摩訶薩行般若波羅蜜
時不作是念是法能得法性若不得何以故
是菩薩不見用是法能得法性若不得舍利
弗菩薩摩訶薩如是習應是名與般若波羅
蜜相應論釋曰云何得法性行八聖道
分得諸法實相所謂涅槃是名得法性復
次性名諸法實相法名般若波羅蜜菩薩
不作是念行般若波羅蜜得是諸法性何
以故般若波羅蜜及諸法性是二法無有
異皆畢竟空故云何以般若波羅蜜得達
法性
經復次舍利弗菩薩摩訶薩行般若波羅蜜
時法性不與空合空不與法性合如是習
應是名與般若波羅蜜相應論釋曰菩
薩不觀法性是空不觀空是法性行空得
法性縁法性得空以是故無異所以者
何是二畢竟空故
經復次舍利弗菩薩摩訶薩行般若波羅蜜
時眼界不與空合空不與眼界合色界不與
空合空不與色界合眼識界不與空合空不
與眼識界合乃至意界不與空合空不與意
界合法界不與空合空不與法界合意識界
不與空合空不與意識界合是故舍利弗是
空相應名爲第一相應論釋曰眼界不與
空合空不與眼界合者眼是有空是無空
有云何合復次菩薩種種因縁分別散滅是
眼眼則空空無眼名因本故有眼空空亦
無分別是眼空是非眼空是則眼不與空
合又空不從眼因縁生何以故是二法本
自空故乃至意識界亦如是問曰此中何以
不説五衆等諸法但説十八界答曰應説
或時誦寫者忘失復有人言若説十八界則
攝一切法有衆生於心色中錯心法中
不錯應聞十八界得度是故但説十八界
問曰何以名爲第一相應答曰空是十方
諸佛深奧之藏唯一涅槃門更無餘門能破
諸邪見戲論是相應不可壞不可破是故
名爲第一復次佛自説第一因縁所謂
經舍利弗空行菩薩摩訶薩不墮聲聞辟支
佛地能淨佛土成就衆生疾得阿耨多羅
三藐三菩提舍利弗諸相應中般若波羅蜜
相應爲最第一最尊最勝最妙爲無有上
何以故是菩薩摩訶薩行般若波羅蜜相應
所謂空無相無作當知是菩薩如受記無異
若近受記舍利弗菩薩摩訶薩如是相應者
能爲無量阿僧祇衆生作益厚是菩薩摩訶
薩亦不作是念我與般若波羅蜜相應諸佛
當授我記我當近受記我當淨佛土我得
阿耨多羅三藐三菩提當轉法輪何以故是
菩薩摩訶薩不見有法出法性亦不見有
法行般若波羅蜜亦不見有法諸佛授記
亦不見有法得阿耨多羅三藐三菩提何以
故菩薩摩訶薩行般若波羅蜜時不生我相
衆生相乃至知者見者相何以故衆生畢竟
不生不滅故衆生無有生無有滅若法無有
生相滅相云何是法當行般若波羅蜜如
是舍利弗菩薩摩訶薩不見衆生故爲行般
若波羅蜜衆生不受故衆生空故衆生不
可得故衆生離故爲行般若波羅蜜舍利弗
菩薩摩訶薩於諸相應中爲最第一相應所
謂空相應是空相應勝餘相應菩薩摩訶薩
如是習空能生大慈大悲菩薩摩訶薩習是
相應不生慳心不生犯戒心不生瞋心不生
懈怠心不生亂心不生無智心論釋曰不
墮聲聞辟支佛地者空相應有二種一者
但空二者不可得空但行空墮聲聞辟支
佛地行不可得空空亦不可得則無處可
墮復有二種空一者無方便空墮二地二
者有方便空則無所墮直至阿耨多羅三藐
三菩提復次本有深悲心入空則不墮無
大悲心則墮如是等因縁不墮二地能淨
佛世界成就衆生者菩薩住是空相應中
無所復礙教化衆生令行十善道及諸善
法以衆生行善法因縁故佛土清淨以不
殺生故壽命長以不劫不盜故佛土豐樂
應念即至如是等衆生行善法則佛土
莊嚴問曰教化衆生則佛土淨何以別説
答曰衆生雖行善要須菩薩行願迴向方
便力因縁故佛土清淨如牛力挽車要
須御者乃得到所至處以是故別説疾得
者行是空相應無有障礙則能疾得阿耨
多羅三藐三菩提問曰先説空相應今説
般若波羅蜜相應後説無相無作相應有何
差別答曰有二種空一者般若空二者非
般若空先言空相應聽者疑謂一切空故
説是般若波羅蜜空復有人疑但言空第
一無相無作非第一耶是故説空無相無
作相應亦是第一何以故空則是無相若
無相則是無作如是爲一名字爲別最
上故言尊破有故言勝得是相應不復
樂餘是爲最妙如一切衆生中佛爲無上
一切法中涅槃無上一切有爲法中善法習
相應爲無上餘義如讃般若品中説問曰
若能行如是空相應便應受記云何言如
受記無異若近受記答曰是菩薩新行道
肉身未得無生法忍未得般舟三昧但
以智慧力故能如是分別深入空佛讃其
入空功徳故言如受記無異有三種菩
薩得受記者如受記者近受記者得受
記者如阿毘跋致品中説三種如此中説
問曰如此説相應第一無上云何不與受
記答曰餘功徳方便禪定等未集但有智
慧是故未與受記復次是菩薩雖復利根
智慧餘功徳未熟故聞現前受記或生
憍慢是故未與受記所以讃歎者欲以
勸進其心利根者行是空相應如受記無
異鈍根者行是空相應若近受記令衆生
常安隱得涅槃是名利益復有二種利益
一者離苦二者與樂復有二種滅衆生身
苦心苦復有三種天樂人樂涅槃樂復有
三種離三界入三乘如是菩薩摩訶薩無
量阿僧祇利益衆生衆生義如先説世人
有大功勳則生憍心求其報賞以求報故
則爲不淨菩薩則不然雖與般若波羅蜜
相應利益無量衆生無我心無憍慢故不
求功報如地雖利物功重不求其報
以是故説是菩薩不作是念我與般若相
應諸佛當受我記若近受記我當淨佛
土得無上道轉法輪轉法輪義如先説
問曰何等法出法性答曰此中佛説所謂
行般若波羅蜜者行般若波羅蜜者即是
菩薩知者見者即是衆生法性中衆生變爲
法性以是故菩薩自不生高心不從衆生
求恩分不見諸佛與受記如菩薩空佛亦
如是如行者空得阿耨多羅三藐三菩提
者亦空何以故佛自説菩薩摩訶薩行般若
波羅蜜不生衆生相乃至知者見者相菩薩
行般若波羅蜜尚不生法相何況衆生相
何以故佛自説因縁是衆生畢竟不生不生
故不滅若法不生不滅即是法性相法性即
是般若波羅蜜云何般若波羅蜜行般若波
羅蜜菩薩不受衆生者不受神但有虚妄
計我衆生空者衆生法無所有故衆生不
可得者以實智求索不可得故衆生離者
一切法自相離故一切離自相者如火離
熱相等如相空中廣説第一相應勝餘相
應如上説菩薩行是衆生空法空深入空
相應憶本願度衆生見衆生狂惑顛倒於
空事中種種生著即生大悲心我雖知是
事餘者不知以教化故生大慈大悲亦能
常不生破六波羅蜜法所以者何初發心菩
薩行六波羅蜜以六惡雜行故六波羅蜜
不増長不増長故不疾得道今知諸法
相拔是六惡法根本所以者何菩薩知布
施爲善慳心不善能墮餓鬼貧窮中知慳
貪如是自惜其身著世間樂故還生慳心
是菩薩輕物能施重物不能外物能内物不
能以著我著受者以取相著財物以是
故破檀波羅蜜雖有所施而不清淨是菩
薩行空相應故不見我亦不見世間樂
云何生著而破檀波羅蜜問曰若不見我
不見世間樂故不破亦應不見檀云何
行布施答曰是菩薩雖不見布施以清淨
空心布施作是念是布施空無所有衆生
須故施與如小兒以土爲金銀長者則不
見是金銀便隨意與竟無所與餘五法亦
如是以是故雖同空破慳而不破檀舍利
弗菩薩摩訶薩住是空相應中能常不生
是六惡心
大智度論卷第三十七

大智度論釋往生品第四之上
卷三
十八
　　聖者龍樹造
　　後秦龜茲國三藏鳩摩羅什譯
經舍利弗白佛言世尊菩薩摩訶薩行般若
波羅蜜能如是習相應者從何處終來生此
間從此間終當生何處佛告舍利弗是菩
薩摩訶薩行般若波羅蜜能如是習相應者
或從他方佛國來生此間或從兜率天上來
生此間或從人道中來生此間舍利弗從他
方佛國來者疾與般若波羅蜜相應與般若
波羅蜜相應故捨身來生此間諸深法要
皆現在前後還與般若波羅蜜相應在所
生處常値諸佛舍利弗有一生補處菩薩兜
率天上終來生是間是菩薩不失六波羅蜜
隨所生處一切陀羅尼門諸三昧門疾現在
前舍利弗有菩薩人中命終還生人中者除
阿毘跋致是菩薩根鈍不能疾與般若波羅
蜜相應諸陀羅尼門三昧門不能疾現在前
論問曰是般若波羅蜜中衆生畢竟不可
得如上品説舍利弗如一切衆生不可
得壽者命者乃至知者見者等衆生諸異名
字皆空無實此中何以問從何所來去至
何所上衆生異名即是菩薩衆生無故菩
薩亦無又此經中説菩薩但有名字無有
實法今舍利弗何以作此問答曰佛法中
有二諦一者世諦二者第一義諦爲世諦
故説有衆生爲第一義諦故説衆生無所
有復有二種有知名字相有不知名字
相譬如軍立密號有知者有不知者復
有二種有初習行有久習行有著者有
不著者有知他意者有不知他意者
雖有言辭知其
寄言以宣理爲不知名字相初習行著不
知他意者故説無衆生爲知名字相久習
行不著知他意者故説言有衆生舍利弗
以天眼明見六道衆生生死善惡於此無
疑但不知從他方無量阿僧祇世界諸菩
薩來者故問有諸大菩薩從此間終生他
方無量阿僧祇佛國舍利弗天眼所不見故
問復次有聲聞人見菩薩行六波羅蜜久
住生死中漏未盡故集種種智慧内外經
書而不證實際未免生老病死愍而輕
之言此等命終以三毒未盡故當墮何處
如佛説諸凡夫人常開三惡道門於三善
道爲客於三惡處爲家三毒力強過去
世無量劫罪業積集而不取涅槃將受衆
苦甚可惑之如是等小乘人輕愍是菩薩
舍利弗於一切聲聞中爲第一大法將知
有是事欲令衆生起敬心於菩薩故問
佛以三事答一從他方佛國來生二從兜
率天上來三從人道中來問曰如從他方
佛國來者以遠故舍利弗不知兜率天上
人道中來者何以不知答曰舍利弗不知
他方佛國來者故問佛爲如所應分別答
有三處來問曰世間有六道何以故於天
中別説兜率天來人道中不分別處所
他方佛國來者亦不分別天道人道答曰
六趣中三是惡道惡道中來受苦因縁心鈍
故不任得道是故不説問曰三惡道中來
亦有得道者如舍利弗大弟子牛足比丘
五百世牛中生末後得人身足猶似牛而
得阿羅漢道復有摩偸婆尸他比丘五百世
生獼猴中末後得人身得三明六神通阿
羅漢猶好跳躑以有餘習故如是等皆
得道何以言不任答曰雖有得者少不
足言又此人先世深種涅槃善根小有謬
錯故墮惡道中償罪既畢涅槃善根熟故
得成道果此中不説聲聞道但爲得阿耨
多羅三藐三菩提前身後身次第譬如從垢
心起不得次第入無漏中間必有善有漏
心以無漏心貴故言於三惡道出不任
次第得阿耨多羅三藐三菩提心天人阿修
羅則不然下三天結使利而深上二天結使
深而不利兜率天結使不深不利所以者
何常有菩薩説法故是故不説餘處或
有少故不説色界諸天得道者不復來下
未得道者樂著禪味故不下以著味故智
慧亦鈍是故不説阿修羅同下二天故不
説他方佛國來者從諸佛前來生是間諸
根猛利所以者何除無量阿僧祇劫罪故
又遇諸佛隨心教導故如刀得好石則
利又常聞誦正憶念般若波羅蜜故利如
是等因縁則菩薩心利人中來者此間佛弟
子聽般若波羅蜜集諸功徳捨身還生是
間或於異國土雖無有佛値遇佛法聽
受書寫正憶念隨力多少修福徳智慧是
人諸根雖鈍堪受般若波羅蜜以不見現
在佛故心鈍他方佛國來者利根故修行
般若波羅蜜疾得相應以相應故常値諸
佛値佛因縁如先説問曰兜率天上何以
但説一生補處不説二生三生答曰人身
罪結煩惱處所唯大菩薩處之則無染累如
鵝入水水不令濕如是菩薩一切世間法
所不能著所以者何佛自説因縁不失六
波羅蜜諸陀羅尼門諸三昧門疾現在前是
菩薩於是世界應利益衆生其餘菩薩分
布十方譬如大智慧人已在一處其餘大
智則至異處是故不説復次有人言但説
大者不限於小復次餘天中來生者餘處
當廣説人中死人中生者不如上二處何
以故以人身地大多故身重心鈍以心心
數法隨身強弱故又諸業結使因縁生故
彼二處來者是法身菩薩變身無量以度
衆生故來生是間人道中者皆是肉身問
曰阿毘跋致菩薩不以結業受身何以故
人道中説答曰來生此間得阿毘跋致
未捨肉身故以鈍根故諸陀羅尼三昧門
不疾現在前不疾現在前故不疾與般若
相應
經舍利弗汝所問菩薩摩訶薩與般若波羅
蜜相應從此間終當生何處者舍利弗此
菩薩摩訶薩從一佛國至一佛國常値諸佛
終不離佛舍利弗有菩薩摩訶薩不以方
便入初禪乃至第四禪亦行六波羅蜜是菩
薩摩訶薩得禪故生長壽天隨彼壽終來生
是間得人身値諸佛是菩薩諸根不利舍
利弗有菩薩摩訶薩入初禪乃至第四禪亦
行般若波羅蜜不以方便故捨諸禪生欲界
是菩薩諸根亦鈍舍利弗有菩薩摩訶薩入
初禪乃至第四禪入慈心乃至捨入虚空處
乃至非有想非無想處修四念處乃至八聖
道分行十力乃至大慈大悲是菩薩用方便
力不隨禪生不隨無量心生不隨四無色定
生在所有佛處於中生常不離般若波羅蜜
行如是菩薩賢劫中當得阿耨多羅三藐三
菩提論問曰舍利弗今問前世後世佛
何以故前世中三種答後世中廣分別答曰
人以肉眼不見過去未來故而生邪疑
雖疑二處而未來世當受故廣分別譬如
已滅之火不復求救但多方便防未來火
又如治病已滅之病不復加治但治將
生之病復次佛無量辯才自恣舍利弗所問
雖少佛廣爲其説如問與般若波羅蜜相
應一事而佛種種分別如貧者從大富好
施者乞所乞雖少所與甚多佛亦如是
有無量無漏佛法具足之富以大慈悲好
行施惠因舍利弗少問故佛爲大衆廣分
別説復次是般若波羅蜜中種種因縁譬喩
多説空法有新發意者取空相著是空法
於生死業因縁中生疑若一切法畢竟空
無來無去無出無入相云何死而有生現在
眼見法尚不應有何況死後餘處生不可
見而有如是等種種邪疑顛倒心爲斷是故
佛種種因縁廣説有死有生問曰無有死
生因縁何以故人死歸滅滅有三種一者
火燒爲灰二者虫食爲糞三者終歸於土
今但見其滅不見更有出者受於後身
以不見故則知爲無答曰若汝謂身滅便
無者云何有衆生先世所習憂喜怖畏等
如小兒生時或啼或笑先習憂喜故今無
人教而憂喜續生又如犢子生知趣乳猪
羊之屬其生未幾便知有牝牡之合子同
父母好醜貧富聰明闇鈍各各不同若無先
世因縁者不應有異如是等種種因縁知
有後世又汝先言不見別有去者人身中
非獨眼根能見身中六情各有所知有法
可聞可嗅可味可觸可知者可聞法尚不
可見何況可知者有生有死法亦可見亦
可知汝肉眼故不見天眼者了了能見
如是人從一房出入一房捨此身至後
身亦如是若肉眼能見者何用求天眼
若爾者天眼肉眼愚聖無異汝以畜生同見
何能見後世可知者如人死生雖無來去
者而煩惱不盡故於身情意相續更生身
情意身情意造業亦不至後世而從是因
縁更生受後世果報譬如乳中著毒乳變
爲酪酪變爲酥乳非酪酥酪酥非乳
乳酪雖變而皆有毒此身亦如是今世五
衆因縁故更生後世五衆行業相續不異故
而受果報又如冬木雖未有花葉果實
得時節會則次等而出如是因縁故知有
死生復次現世有知宿命者如人行疲極
睡臥覺已憶所經由又一切聖人内外經書
皆説後世復次現世不善法動發過重生
瞋恚嫉妬疑悔内惱故身則枯悴顏色不悦
惡不善法受害如是何況起身業口業若
生善法淨信業因縁心清淨得如實智慧
心則歡悦身得輕軟顏色和適以有苦
樂因縁故有善不善今定有善不善故
當知必有後世但衆生肉眼不見智慧薄
故而生邪疑雖修福事所作淺薄譬如藥
師爲王療病王密爲起宅而藥師不知既
歸見之乃悔不加意盡力治王復次聖人
説今現在事實可信故説後世事亦皆可
信如人夜行嶮道導師授手知可信故
則便隨逐比智及聖人語可知定有後世
汝以肉眼重罪比智薄故又無天眼既自無
智又不信聖人語云何得知後世復次
佛法中諸法畢竟空而亦不斷滅生死雖相
續亦不是常無量阿僧祇劫業因縁雖過
去亦能生果報而不滅是爲微妙難知若
諸法都空者此品中不應説往生何有智
者前後相違若死生相實有云何言諸法
畢竟空但爲除諸法中愛著邪見顛倒故
説畢竟空不爲破後世故説汝無天眼
明故疑後世欲自陷罪惡遮是罪業
因縁故説種種往生佛法不著有不著
無有無亦不著非有非無亦不著不著亦
不著如是人則不容難譬如以刀斫空
終無所傷爲衆生故隨縁説法自無所
著以是故中論中説
　　　　一切諸法實　一切法虚妄　　　　
　　　　諸法實亦虚　非實亦非虚　　　　
　　　　涅槃際爲眞　世間際亦眞　　　　
　　　　涅槃世無別　小異不可得
是爲畢竟空相畢竟空不遮生死業因縁是
故説往生問曰若般若波羅蜜一相所謂
無相云何與般若相應從一佛國至一佛
國常値諸佛答曰般若波羅蜜攝一切法
譬如大海以是故不應作難復次汝自説
般若波羅蜜一相無相若無相云何有難汝
則無相中取相是事不然復次因般若波
羅蜜故行念佛三昧等諸善法生値諸佛
復次行般若波羅蜜者深入大悲如慈父
見子爲無所直物故死父甚愍之此兒但
爲虚誑故死諸佛亦如是知諸法畢竟空
不可得而衆生不知衆生不知故於空法
中深著著因縁故墮大地獄是故深入
大悲以大慈悲因縁故得無量福徳得無
量福徳故生値諸佛從一佛國至一佛國
是菩薩從此間死彼間生彼間死復至彼
間生如是乃至得佛終不離佛譬如有福
之人從一大會至一大會或有是間死彼
間生於彼以五神通力故從一佛國至一
佛國供養諸佛度脱衆生是初菩薩佛國
者十方如恒河沙等諸三千大千世界是
名一佛土諸佛神力雖能普遍自在無礙衆
生度者有局諸佛現在者佛現在其佛國
土中者第二菩薩無方便入初禪乃至行
六波羅蜜無方便者入初禪時不念衆生
住時起時亦不念衆生但著禪味不能與
初禪和合行般若波羅蜜是菩薩慈悲心薄
故功徳薄少功徳薄少故爲初禪果報所牽
生長壽天復次不能以初禪福徳與衆生
共迴向阿耨多羅三藐三菩提如是等無量
無方便義長壽天者非有想非無想處壽
八萬大劫或有人言一切無色定通名長壽
天以無形不可化故不任得道常是凡
夫處故或説無想天名爲長壽亦不任得
道故或説從初禪至四禪除淨居天皆
名長壽以著味邪見不能受道者還生人
間値佛者以本發阿耨多羅三藐三菩提
心故或於禪中集諸福徳所以者何彼
間著味善心難生故如經中説如佛問
比丘甲頭土多地上土多諸比丘言地土甚
多不可爲喩佛言天上命終還生人中者
如甲頭土墮地獄者如地土問曰鈍根
者二十二根中何者是答曰有人言慧根能
觀諸法以久受著禪味故鈍有人言信等
五根皆助成道法以受報著味故鈍有人
言菩薩清淨福徳智慧因縁故十八根皆利
罪故則鈍眼等六根如法華經説命根不
爲老病貧窮等所惱安隱受樂是爲命根
利喜樂等五根了了覺知故言利復次受
樂時知樂無常等過隨逐不生貪欲故利
餘受亦如是信根牢堅深固難事能信故
言利餘亦應如是隨相分別男根淨者
得陰藏相不著細滑故知欲爲過是爲
利復次三善根利故名爲利菩薩或時於
三無漏根不證實際故利與利相違故
鈍問曰第三菩薩若能捨禪云何言無方
便答曰是菩薩命終時入不善心捨諸禪
定方便菩薩若入欲界繋善心若無記心而
捨諸禪入慈悲心憐愍衆生作是念我
若隨禪定生不能廣利益衆生生欲界
者有十處四天下人六欲天三惡道菩薩
所不生鈍根者如第二菩薩説第四菩薩
入位得菩薩道修三十七品能住十八空
乃至大慈大悲此名方便上二菩薩但有禪
定直行六波羅蜜以是故無方便第四菩
薩方便力故不隨禪定無量心生所以者
何行四念處乃至大慈大悲故命終時憐
愍衆生願生他方現在佛國續與般若波羅
蜜相應所以者何愛樂隨順般若波羅蜜
故問曰此是何等菩薩答曰佛自説跋陀
劫中菩薩或有非跋陀劫中菩薩但取其
大者問曰云何名跋陀云何名劫答曰
如經説有一比丘問佛言世尊幾許名劫
佛告比丘我雖能説汝不能知當以譬
喩可解有方百由旬城溢滿芥子有長壽
人過百歳持一芥子去芥子都盡劫猶不
澌又如方百由旬石有人百歳持迦尸輕
軟疊衣一來拂之石盡劫猶不澌時中最
小者六十念中之一念大時名劫劫有二
種一爲大劫二爲小劫大劫者如上譬喩
劫欲盡時衆生自然心樂遠離樂遠離故除
五蓋入初禪是人離生喜樂從是起已
擧聲大唱言諸衆生甚可惡者是五欲第一
安隱者是初禪衆生聞是唱已一切衆生心
皆自然遠離五欲入於初禪自然滅覺觀
入第二禪亦如是唱或離二禪三禪亦如
是三惡道衆生自然得善心命終皆生人
中若重罪者生他方地獄如泥犁品中説
是時三千大千世界無一衆生在者爾時二
日出乃至七日出三千大千世界地盡皆燒
盡如十八空中廣説劫生滅相復有人言
四大中三大有所動作故有三種劫或時
火劫起燒三千大千世界乃至初禪四處
或時水劫起漂壞三千大千世界乃至二禪
八處或時風劫起吹壞三千大千世界乃
至三禪十二住處是名大劫小劫亦三種
外三大發故世界滅内三毒發故衆生滅
所謂飢餓刀兵疾病復有人言時節歳數名
爲小劫如法華經中説舍利弗作佛時正
法住世二十小劫像法住世二十小劫
佛從三昧起於六十小劫中説法華經
是衆小劫和合名爲大劫劫簸秦言分別時
節跋陀者秦言善有千萬劫過去空無有
佛是一劫中有千佛興諸淨居天歡喜故名
爲善劫淨居天何以知此劫當有千佛前
劫盡已廓然都空後有大水水底涌出有千
枚七寶光明蓮華是千佛之相淨居諸天因
是知有千佛以是故説是菩薩於此劫中
得阿耨多羅三藐三菩提
經舍利弗有菩薩摩訶薩入初禪乃至第四
禪入慈心乃至捨入空處乃至非有想非無
想處以方便力故不隨禪生還生欲界若
刹利大姓婆羅門大姓居士大家成就衆生
故論問曰菩薩有二種一者隨業生二者
得法性身爲度衆生故種種變化身生三
界具佛功徳度脱衆生故二者之中今是
何者答曰是菩薩是業因縁生身所以者何
入諸禪方便力故不隨禪生法身菩薩變
化自在則不大須方便入禪方便義先已説
問曰若不隨禪定何以生於欲界不生他
方清淨世界答曰諸菩薩行各不同或有
菩薩於禪轉心生他方佛國菩薩迴心生
欲界亦如是問曰生他方佛國者爲是欲
界非欲界答曰他方佛國雜惡不淨者則
名欲界若清淨者則無三惡道三毒乃至
無三毒之名亦無二乘之名亦無女人一
切人皆有三十二相無量光明常照世間
一念之頃作無量身到無量如恒河沙等
世界度無量阿僧祇衆生還來本處如是
世界在地上故不名色界無欲故不名
欲界有形色故不名無色界諸大菩薩福
徳清淨業因縁故別得清淨世界出於三
界或有以大慈大悲心憐愍衆生故生此
欲界問曰若命終時捨此禪定初何以求
學答曰欲界心狂不定爲柔軟攝心故入
禪命終時爲度衆生起欲界心問曰若
生人中何以故正生刹利等大家不生餘
處答曰生刹利爲有勢力生婆羅門家
爲有智慧生居士家爲大富故能利益
衆生貧窮中自不能利何能益人生欲界
天次當説
經舍利弗復有菩薩摩訶薩入初禪乃至第
四禪入慈心乃至捨入空處乃至非有想非
無想處以方便力故不隨禪生或生四天王
天處或生三十三天夜摩天兜率陀天化樂
天地化自在天於是中成就衆生亦淨佛
世界常値諸佛
論是義同上生天爲異問曰欲界諸天情
著五欲難可化度菩薩何以生彼而不
生人中答曰諸天著心雖大菩薩方便力
亦大如説三十三天上有須浮摩樹林天中
聖天厭捨五欲在中止住化度諸天兜率
天上恒有一生補處諸菩薩常得聞法密
迹金剛力士亦在四天王天上如是等教化
諸天
經復次舍利弗有菩薩摩訶薩行般若波
羅蜜以方便力入初禪此間命終生梵天
處作大梵天王從梵天處遊一佛國至一佛
國在所有諸佛得阿耨多羅三藐三菩提
未轉法輪者勸請令轉
論問曰若隨初禪生有何方便答曰雖
生而不著味念佛道憶本願入慈心念
佛三昧時與禪和合故名爲方便問曰何
以故作梵王答曰菩薩集福徳因縁大故
世世常爲物主乃至生鹿中亦爲其王復
次是菩薩本願欲請佛轉法輪不應作散
天或時此中三千大千世界無佛從一
佛國至一佛國求見初成佛未轉法輪
者所以者何梵天王法常應勸請諸佛轉
法輪故
經舍利弗有菩薩摩訶薩三生補處行般
若波羅蜜以方便力入初禪乃至第四禪
入慈心乃至捨入空處乃至非有想非無想
處修四念處乃至八聖道分入空三昧無相
無作三昧不隨禪生生有佛處修梵行若生
兜率天上隨其壽終具足善根不失正念
與無數百千億萬諸天圍繞恭敬來生此間
得阿耨多羅三藐三菩提
論問曰是三生菩薩在十住地已具足諸
功徳今何以修習諸行答曰心未入涅槃
要有所行所謂四禪乃至三三昧復次是
菩薩於天人中示行人法修行求道復次
是菩薩雖在十住地猶有煩惱習在又於
諸法猶有所不知是故修道復次是菩
薩雖行深行三十七品三解脱門等猶未
取證今爲證故更修諸行復次雖是大菩
薩於佛猶小譬如大聚火雖有能照於
日則不現如放鉢經中彌勒菩薩語文殊
尸利如我後身作佛如恒河沙等文殊尸
利不知我擧足下足事以是故雖在十住
猶應修行問曰三生菩薩何以不廣度
衆生而要生佛前答曰是菩薩所度已多
今垂欲成佛應在佛前所以者何非但
度衆生得成佛諸佛深法應當聽聞故問
曰若爲諮問佛事故在佛前者何以故
釋迦文佛作菩薩時在迦葉佛前惡口毀
呰答曰是事先已説法身菩薩種種變化
身以度衆生或時行人法有飢渇寒熱老
病憎愛瞋喜讃歎呵罵等除諸重罪餘者皆
行是釋迦文菩薩爾時爲迦葉佛弟名鬱多
羅兄智慧熟不好多語弟智慧未備故多
好論議時人謂弟爲勝兄後出家得成佛
道號名迦葉弟爲閻浮提王訖梨机師有
五百弟子以婆羅門書教授諸婆羅門諸婆
羅門等不好佛法爾時有一陶師名難陀
婆羅迦葉佛五戒弟子得三道與王師鬱多
羅爲善友以其心善淨信故爾時鬱多羅
乘金車駕四白馬與弟子倶出城門難提
婆羅於路相逢鬱多羅問言從何所來
答言汝兄得阿耨多羅三藐三菩提我供養
還汝可共行覲見於佛故來相迎鬱多羅
作是念若我徑到佛所我諸弟子當生疑
怪汝本論議智慧恒勝今往供養將是親
屬愛故必不隨我恐破其見佛因縁故住
諸法實相智中入無上方便慧度衆弟子
故口出惡言此禿頭人何能得菩提道爾時
難提婆羅善友爲如瞋状捉頭挽言汝不
得止鬱多羅語弟子言其事如是吾不
得止即時師徒倶行詣佛見佛光相心即
清淨前禮佛足在一面坐佛爲隨意説
法鬱多羅得無量陀羅尼門諸三昧門皆
開五百弟子還發阿耨多羅三藐三菩提心
鬱多羅從坐起白佛言願佛聽我出家作
比丘佛言善來即成沙門以是方便故現
出惡言非是實也虚空可破水可作火
火可作水三生菩薩於凡夫中瞋心叵
得何況於佛問曰若爾者佛何以受第八
罪報六年苦行答曰小乘法與大乘法異
若無異者不應有大小小乘法中不説法
身菩薩祕奧深法無量不可思議神力多説
斷結使直取涅槃法復次若佛不受是第
八罪報有諸天神仙龍鬼諸長壽者見有
此惡業而不受罪報謂爲無業報因縁
以是故雖現在無惡業亦受罪報又有
今世因縁諸外道等信著苦行若佛不六
年苦行則人不信言是王子串樂不能
苦行以是故佛六年苦行有外道苦行
者或三月半歳一歳無能六年日食一麻
一米者諸外道謂此爲苦行之極是人若
言無道眞無道也於是信受皆入正道
以是二因縁故六年苦行非實罪也何以
故諸佛斷一切不善法成就一切善法
故佛若實受罪報不得言成一切善法
斷一切不善法復次小乘法中佛爲小心
衆生故説二生菩薩猶惡口毀佛二生
菩薩尚不罵小兒云何實毀佛皆是方
便爲衆生故何以知之是釋迦文佛毘
婆尸佛時作大婆羅門見佛衆僧食疾而
發是言如是人輩應食馬麥因此罪故
墮黒繩等地獄受無量世苦已餘罪因縁
雖成佛道而三月食馬麥又聲聞法中説
佛過三阿僧祇劫常爲男子常生貴處常
不失諸根常識宿命常不墮三惡道中
從毘婆尸佛來九十一劫如汝法九十劫
中不應墮惡道何況末後一劫以是故知
非是實也方便故説問曰佛二罪毘尼
雜藏中説是可信受三阿僧祇後百劫不
墮惡道者從初阿僧祇亦不應墮惡道
若不墮者何以但説百劫佛無是説但是
阿毘曇鞞婆沙論議師説答曰阿毘曇是佛
説汝聲聞人隨阿毘曇論議是名鞞婆沙
不應有錯又如薄拘盧以一訶梨勒果施
僧於九十一劫中不墮惡道何況菩薩無
量世來以身布施修諸功徳而以小罪因
縁墮在地獄如是事鞞婆沙不應錯以是
故小乘人不知菩薩方便復次聽汝鞞婆沙
不錯佛自説菩薩本起菩薩初生時行七
歩口自説言我所以生者爲度衆生故
言已默然乳餔三年不行不語漸次長大
行語如法一切嬰孩小時未能行語漸次
長大能具人法今云何菩薩初生能行能語
後便不能當知是方便力故若受是方便
一切佛語悉皆得通若不受者一實一虚
如是種種因縁知爲度衆生故現行惡口
問曰三生菩薩何以但生兜率天上不生
餘處答曰若在他方世界來者諸長壽天
龍鬼神求其來處不能知則生疑心謂
爲幻化若在人中死人中生然後作佛者
人起輕慢天則不信法應天來化人不
應人化天也是故天上來生則是從天爲
人人則敬信無色界中無形不得説法故
不在中生色界中雖有色身可爲説
法而深著禪味不能大利益衆生故是
故不在中生下三欲天深厚結使麁心錯亂
上二天結使既厚心軟不利兜率天上結使
薄心軟利常是菩薩住處譬如太子將登
王位先於靜室七日齋潔然後登正殿受
王位補處菩薩亦如是兜率天上如齋處
於彼末後受天樂壽終來下末後受人
樂便成阿毘三佛無量百千萬億諸天圍遶
來生是間以菩薩先常於無始生死中往
反天上人間今是末後天身不復更來生天
是故咸皆侍送菩薩於彼壽盡當下作佛諸
天壽有盡者不盡者作願下生爲菩薩檀
越復次諸天下者欲常侍衞菩薩以有百
億魔怨恐來惱亂菩薩故此菩薩生人中
厭老病死出家得阿耨多羅三藐三菩提
如菩薩本起經中説
經復次舍利弗有菩薩摩訶薩得六神通
不生欲界色界無色界從一佛國至一佛國
供養恭敬尊重讃歎諸佛舍利弗有菩薩摩
訶薩遊戲神通從一佛國至一佛國所至到
處無有聲聞辟支佛乘乃至無二乘之名舍
利弗有菩薩摩訶薩遊戲神通從一佛國至
一佛國所至到處其壽無量舍利弗有菩
薩摩訶薩遊戲神通從一佛國至一佛國
所至到處有無佛法僧處讃佛法僧功徳諸
衆生等以聞佛名法名僧名故於此命終生
諸佛前
論釋曰菩薩有二種一者生身菩薩二者
法身菩薩一者斷結使二者不斷結使法
身菩薩斷結使得六神通生身菩薩不斷
結使或離欲得五神通得六神通者不
生三界遊諸世界供養十方諸佛遊戲神
通者到十方世界度衆生雨七寶所至
世界皆一乘清淨壽無量阿僧祇劫問曰
菩薩法應度衆生何以但至清淨無量壽佛
世界中答曰菩薩有二種一者有慈悲心
多爲衆生二者多集諸佛功徳樂多集諸
佛功徳者至一乘清淨無量壽世界好多
爲衆生者至無佛法衆處讃歎三寶之音
如後章説
經舍利弗有菩薩摩訶薩初發意時得初禪
乃至第四禪得四無量心得四無色定修
四念處乃至十八不共法是菩薩不生欲界
色界無色界中常生有益衆生之處
論釋曰此菩薩或生無佛世界或生有佛
世界世界不淨有三惡道貧窮下劣或生
清淨世界至無佛世界以十善道四禪乃
至四無色定利益衆生令信向三寶稱説
五戒及出家戒令得禪定智慧功徳不清淨
世界有二種有現在佛及佛滅度後佛滅
度後或時出家或時在家以財施法施種種
利益衆生若佛在世作種種因縁引導衆
生令至佛所清淨世界者衆生未具功
徳者令其滿足是名在所生處利益衆生
經舍利弗有菩薩摩訶薩初發意時行六
波羅蜜上菩薩位得阿毘跋致地舍利弗
有菩薩摩訶薩初發心時便得阿耨多羅三
藐三菩提轉法輪與無量阿僧祇衆生作益
厚已入無餘涅槃是佛般涅槃後餘法若
住一劫若減一劫舍利弗有菩薩摩訶薩初
發意時與般若波羅蜜相應與無數百千億
菩薩從一佛國至一佛國爲淨佛世界故」
論釋曰有三種菩薩利根心堅未發心
前久來集諸無量福徳智慧是人遇佛聞是
大乘法發阿耨多羅三藐三菩提心即時行
六波羅蜜入菩薩位得阿鞞跋致地所以者
何先集無量福徳利根心堅從佛聞法故譬
如遠行或有乘羊而去或有乘馬而去或
有神通去者乘羊者久久乃到乘馬者差
速乘神通者發意頃便到如是不得言發
意間云何得到神通相爾不應生疑菩薩
亦如是發阿耨多羅三藐三菩提時即入
菩薩位有菩薩初發意初雖心好後雜諸
惡時時生念我求佛道以諸功徳迴向阿
耨多羅三藐三菩提是人久久無量阿僧祇
劫或至或不至先世福徳因縁薄而復鈍根
心不堅固如乘羊者有人前世少有福徳
利根發心漸漸行六波羅蜜若三若十若百
阿僧祇劫得阿耨多羅三藐三菩提如乘
馬者必有所到第三乘神通者如上説是
三種發心一者罪多福少二者福多罪少
三者但行清淨福徳清淨有二種一者初
發心時即得菩薩道二者小住供養十方諸
佛通達菩薩道故入菩薩位即是阿鞞跋
致地阿鞞跋致地菩薩義如先説次後菩薩
大厭世間世世已來常好眞實惡於欺誑
是菩薩亦利根堅心久集無量福徳智慧初
發心時便得阿耨多羅三藐三菩提即轉法
輪度無量衆生入無餘涅槃法住若一劫
若減一劫留化佛度衆生佛有二種神通
力一者現在時二者滅後劫義如上説
劫中所度衆生亦復不少次後菩薩亦利根
心堅久集福徳發心即與般若波羅蜜相
應得六神通與無量衆生共觀十方清淨
世界而自莊嚴其國如阿彌陀佛先世時
作法藏比丘佛將導遍至十方示清淨國
令選擇淨妙之國以自莊嚴其國
大智度論卷第三十八

大智度論釋往生品第四
之中卷三
十九
　　聖者龍樹造
　　後秦龜茲國三藏鳩摩羅什譯
經舍利弗有菩薩摩訶薩行般若波羅蜜
時得四禪四無量心四無色定遊戲其中
入初禪從初禪起入滅盡定從滅盡定起乃
至入四禪從四禪起入滅盡定從滅盡定起
入虚空處從虚空處起入滅盡定從滅盡定
起乃至入非有想非無想處從非有想非無想
處起入滅盡定知是舍利弗菩薩摩訶薩行
般若波羅蜜以方便力故入超越定論
問曰若凡夫人不能入滅盡定云何菩薩
從初禪起入滅盡定答曰阿毘曇鞞婆沙
中小乘如是説非佛三藏説又是菩薩聖人
尚不及何況當是凡夫譬如六牙白象雖
被毒箭猶憐愍怨賊如是慈悲心阿羅漢
所無畜生中猶尚如是何況作人身離欲
入禪而不得滅盡定問曰若菩薩得滅盡
定可爾超越定法不能過二若言從初
禪起乃至入滅盡定無有是法答曰餘人
雖有定法力少故不能遠超菩薩無量福
徳智慧力深入禪定心亦不著故能遠超
譬如人中力士趠不過三四丈若天中力
士無復限數小乘法中超一者是定法菩
薩禪定力大心無所著故遠近隨意問曰
若爾者超越者是大次第定不應爲大答
曰二倶爲大所以者何從初禪起至二禪
更無餘心一念得入乃至滅盡定皆爾超
越者從初禪起入第三禪亦不令餘心雜
乃至滅盡定逆順皆爾有人言超越定勝所
以者何但無餘心雜而能超越故譬如槃
馬迴轉隨意
經舍利弗有菩薩摩訶薩行般若波羅蜜
時修四念處乃至十八不共法不取須陀
洹果斯陀含果阿那含果阿羅漢果辟支佛
道以方便力爲度衆生故起八聖道分以
是八道令得須陀洹果乃至辟支佛道佛告
舍利弗一切阿羅漢辟支佛果及智是菩薩
摩訶薩無生法忍舍利弗當知是菩薩摩訶
薩行般若波羅蜜在阿鞞跋致地中住
論問曰何以不説是菩薩行六波羅蜜而
但説得四念處答曰若説若不説當知
是菩薩皆行六波羅蜜於三十七品或行
或不行不證聲聞辟支佛道者有大慈大
悲深入方便力等如先説問曰自不得諸
道果云何能以化人答曰佛自説因縁所
謂聲聞辟支佛果及智皆是菩薩法忍但不
受諸道果名字果及智皆入無生法忍中
復次唯不取證餘者皆行得菩薩道故名
爲阿鞞跋致
經舍利弗有菩薩摩訶薩住六波羅蜜淨兜
率天道當知是賢劫中菩薩論釋曰菩薩
有各各道各各行各各願是菩薩修業因縁
生兜率天上入千菩薩會中次第作佛如
是相當知是賢劫中菩薩
經舍利弗有菩薩摩訶薩修四禪乃至十
八不共法未證四諦當知是菩薩一生補處
論問曰是一生補處菩薩應生兜率天云
何説得四禪等答曰是菩薩生兜率天
上離欲得四禪等復次是補處菩薩離欲
來久具足佛法以方便力隨補處法生兜
率天未證四諦者故留不證若取證者成
辟支佛欲成佛故不證
經舍利弗有菩薩摩訶薩無量阿僧祇劫
修行得阿耨多羅三藐三菩提論釋曰
是菩薩雖種善根求阿耨多羅三藐三菩
提以鈍根雜行故久乃得之以深種善
根故必得
經舍利弗有菩薩摩訶薩住六波羅蜜常
懃精進利益衆生不説無益之事論釋曰
是菩薩先有惡口故發菩薩心願言我永
離口四過行是道復次此菩薩知是般若
波羅蜜中諸法無有定相不可著不可説
相故如是知能利益者皆是佛法若不
能利益雖種種好語非是佛法譬如種種
好藥不能破病不名爲藥趣得土泥等
能差病者是名爲藥以是故恐其謬錯
故不説無益之事
經舍利弗有菩薩摩訶薩行六波羅蜜常
懃精進利益衆生從一佛國至一佛國斷衆
生三惡道論釋曰是菩薩住六神通到十
方世界遮上中下三種不善道
經舍利弗有菩薩摩訶薩住六波羅蜜以檀
爲首安樂一切衆生須飮食與飮食衣服
臥具瓔珞花香房舍燈燭隨其所須皆給與
之論釋曰菩薩有二種一者能令衆生
離苦二者能與樂復有二種一者憐愍三
惡道衆生二者憐愍人是菩薩與衆生樂
憐愍人故隨所須皆與之
經舍利弗有菩薩摩訶薩行般若波羅蜜
時變身如佛爲地獄中衆生説法爲畜生
餓鬼中衆生説法論問曰是菩薩何以故
變作佛身似不尊重佛答曰有衆生見
佛身得度者或有見轉輪聖王等餘身得
度者以是故變身作佛復次世間稱佛名
字是大悲是世尊若以佛身入地獄者則
閻羅王諸鬼神不遮礙是我所尊者師云何
可遮問曰若地獄中火燒常有苦痛心常散
亂不得受法云何可化答曰是菩薩以不
可思議神通力破鑊滅火禁制獄卒放光
照之衆生心樂乃爲説法聞則受持問曰
若爾者地獄衆生有得道者不答曰雖不
得道種得道善根因縁所以者何以重罪
故不應得道畜生道中當分別或得者或
不得者如阿那婆達多龍王沙竭龍王等
得菩薩道鬼神道中如夜叉密迹金剛鬼
子母等有得見道是大菩薩
經舍利弗有菩薩摩訶薩行六波羅蜜時
變身如佛遍至十方如恒河沙等諸佛世界
爲衆生説法亦供養諸佛及淨佛世界聞諸
佛説法觀採十方淨妙國土相而已自起
殊勝世界其中菩薩摩訶薩皆是一生補處
論釋曰是菩薩遍爲六道説法以佛身
爲十方衆生説法若衆生聞弟子教者不
能信受若聞佛獨尊自在者説法信受其
語是菩薩二事因縁故供養諸佛莊嚴世
界聞莊嚴世界法到十方佛國取清淨世
界相行業因縁轉復殊勝光明亦多所以者
何此國土中皆一生補處菩薩問曰若先
己説兜率天上一生補處菩薩今云何説他
方世界菩薩皆一生補處答曰兜率天上一
生補處者是三千世界常法餘處不定所謂
第一清淨者轉身成佛故
經舍利弗有菩薩摩訶薩行六波羅蜜時
成就三十二相諸根淨利諸根淨利故衆人
愛敬以愛敬故漸以三乘法而度脱之如是
舍利弗菩薩摩訶薩行般若波羅蜜時應學
身清淨口清淨論釋曰是菩薩欲令衆生
眼見其身得度故以三十二相莊嚴身諸
根淨利者眼等諸根明利出過餘人信慧根
諸心數根等利淨第一見者歎其希有我
無此事愛敬是菩薩信受其語世世具足
道法以三乘道入涅槃是三十二相眼等
諸根皆從身口業因縁清淨得以是故佛
説菩薩應當淨身口業
經舍利弗有菩薩摩訶薩行六波羅蜜時
得諸根淨以是淨根而不自高亦不下他
論釋曰是菩薩常深淨行六波羅蜜故得
眼等諸根淨利人皆愛敬慧等諸心數法根
淨利無比爲度衆生故世間常法若得殊
異心則自高輕諸餘人作是念汝無此事
我獨有此以是因縁故還失佛道如經中
説菩薩輕餘菩薩念念一劫遠於佛道經
爾所劫更修佛道以是故而不自高亦不
下他
經舍利弗有菩薩摩訶薩從初發心住檀波
羅蜜尸羅波羅蜜乃至阿鞞跋致地終不墮
惡道論釋曰是菩薩從初已來性畏惡
道所作功徳願不墜墮乃至阿鞞跋致地
者以未到中間畏墮惡道故作願菩薩作
是念若我墮三惡道者自不能度何能度
人又受三惡道苦惱時以瞋惱故結使増
長還起惡業復受苦報如是無窮何時當
得修行佛道問曰若持戒果報不墮惡道
者何以復説布施答曰持戒是不墮惡道
根本布施亦能不墮
復次菩薩持戒雖不墮惡道中生人中
貧窮不能自利又不益人以是故行布
施餘波羅蜜各有其事
經舍利弗有菩薩摩訶薩從初發心乃至
阿鞞跋致地常不捨十善行論釋曰佛説
持戒故不墮惡道布施隨逐今不知云何
行尸羅波羅蜜乃至阿鞞跋致地是故復
説常行十善復次先菩薩持戒不牢固布施
隨助今説但持戒牢固不捨十善不墮三
惡道
經舍利弗有菩薩摩訶薩住檀波羅蜜尸
羅波羅蜜中作轉輪聖王安立衆生於十善
道亦以財物布施衆生論釋曰是檀尸波
羅蜜因縁故作轉輪聖王行尸羅波羅蜜
故能令衆生信受十善行檀波羅蜜故以
財寶給施衆生亦不可盡問曰一切菩薩
皆行是二波羅蜜作轉輪聖王不答曰不
必然也何以故如此品中諸菩薩種種法
入佛道有菩薩聞轉輪聖王儀法在此處
能利益衆生故作是願或有菩薩種轉輪
聖王因縁雖不作願亦得轉輪聖王報自
行二波羅蜜故作轉輪聖王亦教一切衆
生行十善道亦自行布施聞者生疑爲一
世作爲世世作以是故
經佛告舍利弗有菩薩摩訶薩住檀波羅
蜜尸羅波羅蜜無量千萬世作轉輪聖王
値遇無量百千諸佛供養恭敬尊重讃歎
論釋曰若菩薩知作轉輪聖王大益衆生
者便作轉輪聖王若自知餘身益大亦作
餘身復次欲以世間法大供養佛故作轉
輪聖王
經舍利弗有菩薩摩訶薩常爲衆生以法
照明亦以自照乃至阿耨多羅三藐三菩提
終不離照明舍利弗是菩薩摩訶薩於佛法
中已得尊重舍利弗以是故菩薩摩訶薩行
般若波羅蜜時身口意不淨不令妄起論
釋曰上菩薩行檀尸波羅蜜作轉輪聖王
是菩薩但分別諸經讀誦憶念思惟分別
諸法以求佛道以是智慧光明自利益亦
能利益衆生如人闇道中然燈亦能自益亦
能益人終不離者是因縁故終不離智慧
光明乃至阿耨多羅三藐三菩提復次是菩
薩清淨法施不求名利供養恭敬不貪弟
子不恃智慧亦不自高輕於餘人亦不譏
刺但念十方諸佛慈心念衆生我亦如
是學佛道説法無所依止適無所著但
爲衆生令知諸法實相如是清淨説法世
世不失智慧光明乃至阿耨多羅三藐三菩
提已得尊重者上諸菩薩能如是者於諸
衆生皆爲尊重身口意不淨不令妄起者
能以清淨法施者不應雜起身口意惡業
所以者何若起身口意惡者聞者或不信
受若意業不淨智慧不明智慧不明不能
善行菩薩道復次不但此一菩薩上來菩薩
能行此法者皆名尊重佛教若菩薩欲行
菩薩道皆不應雜罪行一切惡罪業不令
妄起雜行者於行道則難不能疾成佛道
罪業因縁壞諸福徳故
經舍利弗白佛言世尊云何菩薩身業不淨
口業不淨意業不淨論問曰舍利弗智慧
第一何以故不識身口意惡業答曰舍利
弗於聲聞法中則知菩薩事異故不知如
説若菩薩生聲聞辟支佛心是爲菩薩破
戒以是故舍利弗疑不知何者是菩薩罪
非罪復次舍利弗知身三不善道口四不善
道意三不善道是爲身口意罪此中佛答若
菩薩取身口意相是則爲菩薩身口意罪如
是等因縁故舍利弗問
經佛告舍利弗若菩薩摩訶薩作是念是
身是口是意如是取相作縁舍利弗是名菩
薩身口意罪舍利弗菩薩摩訶薩行般若波
羅蜜時不得身不得口不得意舍利弗菩薩
摩訶薩行般若波羅蜜時若得身得口得意
用是得身口意故能生慳心犯戒心瞋心懈怠
心亂心癡心當知是菩薩行六波羅蜜時不
能除身口意麁業論釋曰佛示舍利弗法
空中菩薩不見是三業是爲無罪若見是
三業是爲罪聲聞法中十不善道是爲罪
業摩訶衍中見有身口意所作是爲罪所
以者何有作有見作者見者皆是虚誑故
麁人則麁罪細人則細罪如離欲界欲時
五欲五蓋爲惡罪初禪攝善覺觀爲無罪離
初禪入二禪時覺觀爲罪二禪所攝義喜
爲無罪乃至非有想非無想處亦如是入
諸法實相中一切諸觀諸見諸法皆名爲罪
小乘人畏三惡道故以十不善業爲罪大
乘人以一切能生著心取相法與三解脱
門相違者名爲罪以是事異故名爲大乘
若見有是三業雖不起惡亦不名牢固
不見是身口意是三業根本是爲牢固是
菩薩法空故不見是三事用是三事起慳
貪相犯戒相瞋恚相懈怠相散亂相愚癡相
因無故果亦無如無樹則無蔭若能如是
觀者則能除身口意麁業問曰先説罪業
今何以故言麁業答曰麁業罪業無異罪
即是麁不名爲細復次聲聞人以身口不
善業名爲麁意不善業名爲細瞋恚邪見
等諸結使名爲麁罪愛慢等結使名爲細罪
三惡覺所謂欲覺瞋覺惱覺名爲麁親里覺
國土覺不死覺名爲細但善覺名爲微細
於摩訶衍中盡皆爲麁以是故此説麁罪
經舍利弗白佛言世尊菩薩摩訶薩云何除
身口意麁業佛告舍利弗若菩薩摩訶薩不
得身不得口不得意如是菩薩摩訶薩能除
身口意麁業復次舍利弗菩薩摩訶薩從初
發意行十善道不生聲聞心不生辟支佛心
如是菩薩摩訶薩能除身口意麁業論問
曰何等身口意細業與相違者爲麁答曰
如前所説者是復次凡夫人業於聲聞業
爲麁聲聞業於大乘爲麁復次垢業爲麁
非垢業爲細能生苦受因縁業爲麁不生
苦受因縁業爲細有覺有觀業爲麁無覺無
觀業爲細復次見我乃至知者見者爲麁
若不見我乃至知者見者但見三業處五衆
十二入十八界爲細復次有所見者名爲
麁無所見者名爲細以是故佛告舍利
弗若菩薩不得身口意是時則除三麁業
復次初發意住畢竟空中一切法不可得
而常行十善道不起聲聞辟支佛心以不
取相心一切諸善根皆迴向阿耨多羅三藐
三菩提是名菩薩除身口意麁業罪名爲
清淨
經舍利弗有菩薩摩訶薩行般若波羅蜜
淨佛道時行檀波羅蜜尸羅波羅蜜羼提波
羅蜜毘梨耶波羅蜜禪波羅蜜是名菩薩摩
訶薩除身口意麁業舍利弗白佛言世尊
何等是菩薩摩訶薩佛道佛告舍利弗佛
道者若菩薩摩訶薩不得身不得口不得
意不得檀波羅蜜乃至不得般若波羅蜜
不得聲聞辟支佛不得菩薩不得佛舍利
弗是名菩薩摩訶薩佛道所謂一切諸法不
可得故論釋曰是菩薩依六波羅蜜總
相淨佛道問曰舍利弗從佛聞除三惡三
麁即是淨佛道今何以更問答曰先説三
業清淨相今説一切法清淨相先略説今説
別相先但不得三業今不得六波羅蜜諸
賢聖菩薩及佛是名淨佛道一切法皆不可
得故不得身乃至不得般若波羅蜜是名
法空不得聲聞乃至佛是名衆生空菩薩
住是二空中漸得一切不可得空不可得
空即是諸法實相是不可得空義如先十八
空中説
經舍利弗有菩薩摩訶薩行六波羅蜜時無
能壞者舍利弗白佛言世尊云何菩薩摩
訶薩行六波羅蜜時無能壞者佛告舍利弗
若菩薩摩訶薩行六波羅蜜時不念有色乃
至識不念有眼乃至意不念有色乃至法
不念有眼界乃至法界不念有四念處乃至
八聖道分不念有檀波羅蜜乃至般若波羅
蜜不念有十力乃至十八不共法不念有須
陀洹果乃至阿羅漢果不念有辟支佛乃至
阿耨多羅三藐三菩提舍利弗菩薩摩訶薩
如是行増益六波羅蜜無能壞者論釋曰佛
爲舍利弗種種分別諸菩薩次爲説有菩
薩發心時無有能壞者舍利弗驚喜恭敬
諸菩薩是故問菩薩結使未斷未於實相
法作證何因縁故不可破壞佛答若菩薩
不念有色乃至不念有阿耨多羅三藐三
菩提得是法空故亦得衆生空若是法空
觀空者亦空住是無礙般若波羅蜜中無
有能壞者
經舍利弗有菩薩摩訶薩住般若波羅蜜中
具足智慧以是智慧常不墮惡道不生弊惡
人中不作貧窮人所受身體不爲人天阿修
羅所憎惡論釋曰此菩薩先世來愛樂
智慧學一切經書觀察思惟聽採諸法自
以智力推求一切法中實相得是一切法
實相故爲諸佛深心愛念是無量智慧福
徳因縁故身心具足常受富樂無諸不可
經舍利弗白佛言世尊何等是菩薩摩訶
薩智慧佛告舍利弗菩薩摩訶薩用是智慧
成就見十方如恒河沙等諸佛聽法見僧亦
見嚴淨佛土菩薩摩訶薩以是智慧不作佛
想不作菩薩想不作聲聞辟支佛想不作
我想不作佛國想用是智慧行檀波羅蜜亦
不得檀波羅蜜乃至行般若波羅蜜亦不得
般若波羅蜜行四念處亦不得四念處乃至
行十八不共法亦不得十八不共法舍利弗
是名菩薩摩訶薩智慧用是智慧能具足一
切法亦不得一切法論釋曰是中佛説
二種智慧一者分別破壞諸法而不取相
二者不著心不取相見十方諸佛聽法問
曰云何行檀波羅蜜而不得檀答曰不
得檀中若一若異若實若空是檀從和合因
縁生於是檀中令衆生得富樂及勸助佛
道以是故行檀亦不得檀不得義如上説
乃至十八不共法亦如是是名菩薩智慧能
具足一切法而不得諸法
經舍利弗有菩薩摩訶薩行般若波羅蜜
時淨於五眼肉眼天眼慧眼法眼佛眼舍利
弗白佛言世尊云何菩薩摩訶薩肉眼淨
佛告舍利弗有菩薩肉眼見百由旬有菩薩
肉眼見二百由旬有菩薩肉眼見一閻浮提
有菩薩肉眼見二天下三天下四天下有菩
薩肉眼見小千世界有菩薩肉眼見中千世
界有菩薩肉眼見三千大千世界舍利弗
是爲菩薩摩訶薩肉眼淨論問曰佛何以
不説行般若波羅蜜生五眼而説淨五眼
答曰菩薩先有肉眼亦有四眼分以諸罪
結使覆故不清淨如鏡性有照明垢故
不見若除垢則照明如本菩薩行六波羅
蜜滅諸垢法故眼得清淨肉眼業因縁故
清淨天眼禪定及業因縁故清淨餘三眼修
無量智慧福徳因縁故清淨最大菩薩肉眼
最勝見三千大千世界問曰若三千大千世
界中百億須彌山諸山鐵圍山阜樹木等
是事障礙云何得遍見若能得見何用天
眼若不能見此中云何説見三千大千世
界答曰不以障礙故見若無障礙得
見三千世界如觀掌無異復次有人言
菩薩天眼有二種一者從禪定力得二者
先世行業果報得業報生天眼常在肉眼
中以是故三千世界所有之物不能爲礙
因天眼開障肉眼得見是故肉眼得名果
報生天眼常現在前不待攝心問曰佛爲
世尊力皆周遍何以但見一三千大千世界
不能見多答曰若肉眼能過三千大千世
界復有所見者何用天眼以肉眼不能
及故修學天眼復次三千大千世界劫初一
時生劫盡一時滅世界之外無央數由旬皆
是虚空空中常有風肉眼與風相違以相
違故不能得過見異世界或有菩薩住
三千世界境上計其道數亦應見他方近
世界問曰菩薩及佛何以不集無量清淨
福徳令肉眼遠有所見答曰是肉眼因縁
虚誑不淨天眼因縁清淨若無天眼當修
肉眼強令遠見復次如經中説極遠見三
千世界佛法不可思議經法甚多或能遠見
但此中不説小遠見佛道菩薩見二千中
世界不能種清淨業因縁故小復不如
者見小千世界復不如者見四天下一須彌
山一日月處又見三天下二天下一天下千
由旬乃至百由旬是名最小肉眼淨問曰
何以不説九十八十等由旬以爲小答曰
轉輪聖王所見過於餘人又人先世然燈等
因縁故得堅固眼根能遠有所見雖遠終
不能見百由旬以是故菩薩小者見百由
旬問曰日月在上去地四萬二千由旬人皆
能見何以不能見百由旬見百由旬何足
稱答曰日月雖遠自有光明還照其形人
得見之餘色不然又日月遠故雖見而顛
倒所以者何日月方圓五百由旬而今所見
不過如扇大而見小顛倒非實菩薩肉眼
則不然問曰菩薩既得肉眼能見何事答
曰見可見色色義色衆中廣説
經舍利弗白佛言世尊云何菩薩摩訶薩
天眼淨佛告舍利弗菩薩摩訶薩天眼見一
切四天王天所見見三十三天夜摩天兜率
陀天化樂天他化自在天所見見梵天王所
見乃至阿迦尼吒天所見菩薩天眼所見者
四天王天乃至阿迦尼吒天所不知不
見舍利弗是菩薩摩訶薩天眼見十方如恒
河沙等諸佛世界中衆生死此生彼舍利弗
是爲菩薩摩訶薩天眼淨論釋曰菩薩天
眼有二種一者果報得二者修禪得果報得
者常與肉眼合用唯夜闇天眼獨用諸人
得果報天眼見四天下欲界諸天見下不
見上菩薩所得果報天眼見三千大千世
界禪定離欲天眼所見如先十力天眼明中
説菩薩用是天眼見十方如恒河沙等世界
中衆生生死善惡好醜及善惡業因縁無所
障礙一切皆見四天王天乃至阿迦尼吒天
所見又能過之是諸天不能知菩薩天眼
所見何以故是菩薩出三界得法性生身
得菩薩十力故如是等因縁菩薩天眼淨
餘菩薩天眼論議如讃菩薩五神通中説
經舍利弗白佛言世尊云何菩薩摩訶薩
慧眼淨佛告舍利弗慧眼菩薩不作是念
有法若有爲若無爲若世間若出世間若有
漏若無漏是慧眼菩薩無法不見無法不聞
無法不知無法不識舍利弗是爲菩薩摩訶
薩慧眼淨論釋曰肉眼不能見障外事
又不能遠見是故求天眼天眼雖復能見
亦是虚誑見一異相取男女相取樹木等諸
物相見衆物和合虚誑法以是故求慧眼
慧眼中無如是過問曰若爾者何等是慧
眼相答曰有人言八聖道中正見是慧眼
相能見五受衆實相破諸顛倒故有人言
能縁涅槃慧名爲慧眼所縁不可破壞故
是智慧非虚妄有人言三解脱門相應慧是
名慧眼何以故是慧能開涅槃門故有人
言智慧現前能觀實際了了深入通達悉知
是名慧眼有人言能通達法性直過無礙
有人言定心知諸法相如是名慧眼有人
言法空是名慧眼有人言不可得空中亦
無法空是名慧眼有人言十八空皆是慧
眼有人言癡慧非一非異世間法不異出
世間出世間法不異世間世間法即是出世
間出世間法即是世間所以者何異不可
得故諸觀滅諸心行轉還無所去滅一切
語言世間法相如涅槃不異如是智慧是
名慧眼復次此中佛自説慧眼菩薩一切法
中不念有爲若無爲若世間若出世間若有
漏若無漏等是名慧眼若菩薩見有爲世
間有漏即墮有見中若見無爲出世間無
漏即墮無見中是有無二見捨以不戲論
慧行於中道是名慧眼得是慧眼無法不
見無法不聞無法不知無法不識所以者
何得是慧眼破邪曲諸法無明諸法總相
別相各皆如是問曰阿羅漢辟支佛亦得
慧眼何以不説無法不見無法不聞無法
不知無法不識答曰慧眼有二種一者總
相二者別相聲聞辟支佛見諸法總相所謂
無常苦空等佛以總相別相慧觀諸法聲
聞辟支佛雖有慧眼有量有限復次聲聞
辟支佛慧眼雖見諸法實相因縁少故慧眼
亦少不能遍照法性譬如燈油炷雖淨小
故不能廣照諸佛慧眼照諸法實性盡其
邊底以是故無法不見無法不聞無法不
知無法不識譬如劫盡火燒三千世界明
無不照復次若聲聞辟支佛慧眼無法不
知者與一切智人有何等異菩薩世世集
福徳智慧苦行何所施用問曰佛用佛眼
無法不知非是慧眼今云何言慧眼無法
不知答曰慧眼成佛時變名佛眼無明等
諸煩惱及習滅故一切法中皆悉明了如佛
眼中説無法不見聞知識以是故肉眼天
眼慧眼法眼成佛時失其本名但名佛眼
譬如閻浮提四大河入大海中則失其本
名何以故肉眼諸煩惱有漏業生故虚誑不
實唯佛眼無誑法天眼亦從禪定因縁和
合生故虚誑不能如實見事慧眼法眼煩
惱習未盡故不畢竟清淨故捨佛眼中無
有謬錯盡其邊極以是故阿羅漢辟支佛
慧眼不能畢竟清淨故不能無法不見
問曰佛現得果報肉眼能見色是事云何
答曰肉眼雖生眼識而佛不隨其用不以
爲實如聖自在神通中説佛告阿難所見
好色中生厭惡心眼見惡色生不惡厭心
或時見色不生汚穢不汚穢但生捨心如
是則肉眼無所施用復次有人言得聖道
時五情清淨異本復次諸法畢竟空及諸法
通達無礙是二總爲慧眼
大智度論卷第三十九

大智度論釋往生品第四
之下卷四
十
　　聖者龍樹造
　　後秦龜茲國三藏鳩摩羅什譯
經舍利弗白言世尊云何菩薩摩訶薩法
眼淨佛告舍利弗菩薩摩訶薩以法眼知是
人隨信行是人隨法行是人無相行是人行
空解脱門是人行無相解脱門是人行無作
解脱門得五根得五根故得無間三昧得無
間三昧故得解脱智得解脱智故斷三結有
衆見疑齋戒取是人名爲須陀洹是人得思
惟道薄婬恚癡當得斯陀含増進思惟道斷
婬恚得阿那含増進思惟道斷色染無色
染無明慢掉得阿羅漢是人行空無相無作
解脱門得五根得五根故得無間三昧得無
間三昧故得解脱智得解脱智故知所有集
法皆是滅法作辟支佛是爲菩薩法眼淨
復次舍利弗菩薩摩訶薩知是菩薩初發意行
檀波羅蜜乃至行般若波羅蜜成就信根精
進根善根純厚用方便力故爲衆生受身若
生刹利大姓若生婆羅門大姓若生居士大
家若生四天王天處乃至他化自在天處是
菩薩於其中住成就衆生隨其所樂皆給施
之亦淨佛世界値遇諸佛供養恭敬尊重讃
歎乃至阿耨多羅三藐三菩提亦不墮聲聞
辟支佛地是爲菩薩摩訶薩法眼淨復次舍
利弗菩薩摩訶薩如是知是菩薩於阿耨多
羅三藐三菩提退知是菩薩於阿耨多羅三
藐三菩提不退知是菩薩受阿耨多羅三藐
三菩提記知是菩薩未受阿耨多羅三藐三
菩提記知是菩薩到阿鞞跋致地知是菩薩
未到阿鞞跋致地知是菩薩具足神通知是
菩薩未具足神通知是菩薩已具足神通
飛到十方如恒河沙等世界見諸佛供養恭
敬尊重讃歎知是菩薩未得神通當得神通
知是菩薩當淨佛世界未淨佛世界是菩
薩成就衆生未成就衆生是菩薩爲諸佛所
稱譽所不稱譽是菩薩親近諸佛不親近佛
是菩薩壽命有量壽命無量是菩薩得佛
時比丘衆有量比丘衆無量是菩薩得阿耨
多羅三藐三菩提時以菩薩爲僧不以菩薩
爲僧是菩薩當修苦行難行不修苦行難
行是菩薩一生補處未一生補處是菩薩
受最後身未受最後身是菩薩能坐道場不
能坐道場是菩薩有魔無魔如是舍利弗
是爲菩薩摩訶薩法眼淨論釋曰菩薩摩
訶薩初發心時以肉眼見世界衆生受諸
苦患心生慈愍學諸禪定修得五通以天
眼遍見六道中衆生受種種身心苦益加憐
愍故求慧眼以救濟之得是慧眼已
見衆生心相種種不同云何令衆生得是實
法故求法眼引導衆生令入法中故名
法眼所謂是人隨信行是人隨法行初入無
漏道鈍根者名隨信行是人初依信力故
得道名爲隨信行利根者名隨法行是人
分別諸法故得道是名隨法行是二人十
五心中亦名爲無相行過是已往或名須
陀洹或名斯陀含或名阿那含十五心中
疾速無人能取其相者故名無相有人無
始世界來性常質直好樂實事者有人好
行捨離者有人世世常好善寂者好實者
用空解脱門得道以諸實中空爲第一
故好行捨者行無作解脱門得道好善寂
者行無相解脱門得道問曰何以説得五
根答曰有人言一切聖道名爲五根五根
成立故八根雖皆是善而三無漏根無有
別異以是故但説五根取果時相應三昧
名無間三昧得是三昧已得解脱智以
是解脱智斷三結得果證有衆見者於五
受衆中生我若我所疑者於三寶四諦中
不信齋戒取者九十六種外道法中取是
法望得苦解脱
問曰見諦所斷十結得須陀洹果何以
故但説三不説七答曰若説有衆見已
説一切見結如經説有衆見爲六十二見
根本故若人著我復思惟我爲是常爲
是無常若謂無常墮斷滅中而生邪見無
有罪福若謂爲常墮常見中而生齋戒取
計望得道或修後世福徳樂欲得此二事
故取戒求苦樂因縁故謂天所作便生
見取若説有衆見則攝是二見邊見邪見
若説齋戒取已説見取餘四結未拔根本
故不説是十結於三界四諦所斷分別有
八十八須陀洹乃至辟支佛分別聲聞辟支
佛道如先説菩薩法眼有二種一者分別
知聲聞辟支佛方便得道門二者知菩薩方
便行道門聲聞辟支佛事先已處處説今
當分別菩薩法若菩薩知是菩薩深行六
波羅蜜薄諸煩惱故用信根精進根及
方便爲度衆生故受身是菩薩生死肉身
未得法性神通法身以是故不説三根
未離欲故今世行布施功徳信根精進根
後世生刹利大姓乃至他化自在天先知因
後知果復次是菩薩不退者如先説不退
轉相亦如後阿鞞跋致品中説與此相違
名爲退不退菩薩有二種一者受記二者
未受記如首楞嚴三昧四種受記中説具足
神通者於十方恒河沙世界中一時能變化
無量身供養諸佛聽法説法度衆生如是
等除佛無能及者是爲末後身菩薩與此
相違者名不具足復次各各自地中無所
少名爲具足各各地中未成就是不具
足得神通有二種有用者有不用者未
得神通者有菩薩新發意故未得神通或
未離欲故懈怠心故行餘法故是爲未
得與上相違是爲得淨佛世界未淨世界
如先説成就衆生者有二種有先自成
功徳然後度衆生者有先成就衆生後自
成功徳者如寶華佛欲涅槃時觀二菩薩
心所謂彌勒釋迦文菩薩彌勒菩薩自功徳
成就弟子未成就釋迦文菩薩弟子成就自
身未成就成就多人難自成則易作是念
已入雪山谷寶窟中身放光明是時釋迦
文菩薩見佛其心清淨一足立七日七夜以
一偈讃佛以是因縁故超越九劫如是等
知成就衆生不成就衆生者諸佛稱譽如先
説與此相違名爲不稱譽親近諸佛無量壽
命無量比丘僧純菩薩爲僧不修苦行如
初品末説一生補處者或以相知者如阿
私陀仙人觀其身相知今世成佛珊若婆
羅門見乳糜知今日成佛者應食如遍吉
菩薩觀世音菩薩文殊師利菩薩等見是菩
薩如諸佛相知當成佛如是等坐道場
者有菩薩見菩薩行處地下有金剛地持
是菩薩又見天龍鬼神持種種供養具送
至道場如是等知坐道場有魔者宿世遮
他行道及種種求佛道因縁不喜行慈好
行空等餘法如是等因縁以宿世破他行
道故有魔破壞問曰云何末後身菩薩受
惡業報爲魔來壞答曰菩薩以種種門
入佛道或從悲門或從精進智慧門入
佛道是菩薩行精進智慧門不行悲心好
行精進智慧故譬如貴人雖有種種好衣
或時著一餘者不著菩薩亦如是修種種
行以求佛道或行精進智慧道息慈悲心
破行道者増上慢故諸長壽天龍鬼神不
識方便者見作惡行因縁若不受報生
斷滅見是故佛現受報是故雖無罪因縁
實魔來以方便力故現有魔如是等一切
聲聞辟支佛諸菩薩種種方便門令衆生入
道是名法眼淨
經舍利弗白佛言世尊云何菩薩摩訶薩
佛眼淨佛告舍利弗有菩薩摩訶薩求佛道
心次第入如金剛三昧得一切種智爾時成
就十力四無所畏四無礙智十八不共法大慈
大悲是菩薩摩訶薩用一切種一切法中無
法不見無法不聞無法不知無法不識舍利
弗是爲菩薩摩訶薩得阿耨多羅三藐三菩提
時佛眼淨如是舍利弗菩薩摩訶薩欲得五
眼當學六波羅蜜何以故舍利弗是六波
羅蜜中攝一切善法若聲聞法辟支佛法菩薩
法佛法舍利弗若有實語能攝一切善法者
般若波羅蜜是舍利弗般若波羅蜜能生五
眼菩薩學五眼者得阿耨多羅三藐三菩提
論釋曰菩薩住十地中具足六波羅蜜乃
至一切種智菩薩入如金剛三昧破諸煩
惱習即時得諸佛無礙解脱即生佛眼所
謂一切種智十力四無所畏四無礙智乃至
大慈大悲等諸功徳是名佛眼問曰智慧
見物是眼相云何大慈悲等名爲眼答曰
諸功徳皆與慧眼相應故通名爲眼復次慈
悲心有三種衆生縁法縁無縁凡夫人衆生
縁聲聞辟支佛及菩薩初衆生縁後法縁諸
佛善修行畢竟空故名爲無縁是故慈悲亦
名佛眼已説佛眼今説佛眼所用是眼無
法不見不聞不知不識復次有人謂十住
菩薩與佛無有差別如遍吉文殊師利觀
世音等具足佛十力功徳等而不作佛爲
廣度衆生故是故生疑以是故説佛眼
相十方衆生及諸法中無不見無不聞是
諸菩薩於餘菩薩爲大比於佛不能遍
知如月光明雖大於日則不現問曰眼爲
見相云何説聞答曰衆生智慧從六情生
知六塵人謂佛有所不聞如外經書中
言或有所不聞是故佛智慧無所不聞
又耳識因縁生智慧智慧所知言無法不
聞問曰何以故三識所知合爲一三識所
知別爲三眼名爲見耳名爲聞意知名爲
識鼻舌身識名爲覺答曰是三識助道法
多是故別説餘三識不爾是故合説是三
識但知世間事是故合爲一餘三亦知世
間亦知出世間是故別説復次是三識但
縁無記法餘三識或縁善或縁不善或縁
無記復次是三識能生三乘因縁如眼見
佛及佛弟子耳聞法心籌量正憶念如是
等種種差別以是故六識所知事分爲四
分一切種智者如人眼見近不見遠見
内不見外見麁不見細見東不見西
見此不見彼見和合不見散見生時
不見滅肉眼見天眼不見眼根成就未離
欲凡夫人故無天眼天眼見慧眼不見凡
夫人得天眼神通故無慧眼慧眼見法眼不
見未離欲聲聞聖人不知種種度衆生道
故無法眼法眼見佛眼不見菩薩得道種
智知種種度衆生道未成佛故無佛眼復
次肉眼天眼見慧眼法眼佛眼不見凡夫人
眼根成就得天眼神通故無慧眼法眼佛
眼肉眼慧眼見法眼佛眼不見眼根成就聲
聞聖人不知種種度衆生道故無法眼聲
聞人故無佛眼肉眼法眼見佛眼不見初
得無生忍未受法性生身菩薩得道種智
未成佛故無佛眼天眼慧眼見法眼佛眼
不見離欲聲聞聖人得天眼神通非菩薩
故無道種智無道種智故無法眼聲聞人
故無佛眼天眼法眼見佛眼不見得菩薩
神通知種種度衆生道未成佛故無佛眼
慧眼法眼見佛眼不見菩薩得無生法忍
得無生法忍已能觀一切衆生得道因縁
以種種道而度脱之未成佛故無佛眼
復次肉眼天眼慧眼見法眼佛眼不見眼根
成就聲聞聖人得天眼神通無道種智故
無法眼聲聞人故無佛眼天眼慧眼法眼見
佛眼不見法性生身菩薩具六神通以種
種道度衆生未成佛故無佛眼復次肉眼
天眼慧眼法眼見佛眼不見初得無生法忍
菩薩未捨肉身得菩薩神通無生法忍道
種智具足未成佛故無佛眼如是等不名
無法不見聞覺識若以佛眼觀諸法是名
無所不見無所不聞無所不覺無所不
識五塵隨義分別亦如是三乘等諸善法
是五眼因縁諸善法皆六波羅蜜攝是六
波羅蜜般若波羅蜜爲本以是故説般若波
羅蜜能生五眼菩薩漸漸學是五眼不久
當作佛
經舍利弗有菩薩摩訶薩行般若波羅蜜
時修神通波羅蜜以是神通波羅蜜受種種
如意事能動大地變一身爲無數身無數身
還爲一身隱顯自在山壁樹木皆過無礙如
行空中履水如地凌虚如鳥出沒地中如出
入水身出煙炎如大火聚身中出水如雪山
水流日月大徳威力難當而能摩捫乃至梵
天身得自在亦不著是如意神通神通事及
己身皆不可得自性空故自性離故自性
無生故不作是念我得如意神通除爲薩婆
若心如是舍利弗菩薩摩訶薩行般若波羅
蜜時得如意神通智證是菩薩以天耳淨過
於人耳聞二種聲天聲人聲亦不著是天
耳神通天耳與聲及己身皆不可得自性空
故自性離故自性無生故不作是念我有
是天耳除爲薩婆若心如是舍利弗菩薩
摩訶薩行般若波羅蜜時得天耳神通智證
是菩薩如實知他衆生心若欲心如實知欲
心離欲心如實知離欲心瞋心如實知瞋心
離瞋心如實知離瞋心癡心如實知癡心離
癡心如實知離癡心渇愛心如實知渇愛心
無渇愛心如實知無渇愛心有受心如實知
有受心無受心如實知無受心攝心如實知
攝心散心如實知散心小心如實知小心大
心如實知大心定心如實知定心亂心如實
知亂心解脱心如實知解脱心不解脱心如
實知不解脱心有上心如實知有上心無上
心如實知無上心亦不著是心何以故是
心非心相不可思議故自性空故自性離故
自性無生故不作是念我得他心智證除爲
薩婆若心如是舍利弗菩薩摩訶薩行般
若波羅蜜時得他心神通智證是菩薩以宿
命智證通念一心乃至百心念一日乃至百
日念一月乃至百月念一歳乃至百歳念
一劫乃至百劫無數百劫無數千劫無數百千
劫乃至無數百千萬億劫世我是處如是
姓如是名如是生如是食如是久住如是
壽限如是長壽如是受苦樂我是中死生彼
處彼處死生是處有相有因縁亦不著是
宿命神通宿命神通事及己身皆不可得自
性空故自性離故自性無生故不作是念
我有是宿命神通除爲薩婆若心如是舍
利弗菩薩摩訶薩行般若波羅蜜時得宿命
神通智證是菩薩以天眼見衆生死時生時
端政醜陋惡處好處若大若小知衆生隨
業因縁是諸衆生身惡業成就口惡業成就
意惡業成就故謗毀聖人受邪見因縁故
身壞命終墮惡道生地獄中是諸衆生身善
業成就口善業成就意善業成就不謗毀聖
人受正見因縁故命終入善道生天上亦不
著是天眼神通天眼神通事及己身皆不
可得自性空故自性離故自性無生故不
作是念我有是天眼神通除爲薩婆若心如
是舍利弗菩薩摩訶薩行般若波羅蜜時得
天眼神通智證亦見十方如恒河沙等世界
中衆生生死乃至生天上四神通亦如是是
菩薩摩訶薩漏盡神通雖得漏盡神通不墮
聲聞辟支佛地乃至阿耨多羅三藐三菩提
亦不依異法亦不著是漏盡神通漏盡神通
事及己身皆不可得自性空故自性離故自
性無生故不作是念我得漏盡神通除爲薩
婆若心如是舍利弗菩薩摩訶薩行般若波
羅蜜時得漏盡神通智證如是舍利弗菩薩
摩訶薩行般若波羅蜜時具足神通波羅蜜
具足神通波羅蜜已増益阿耨多羅三藐三
菩提論釋曰如大海中有種種寶珠有
能殺毒有能遮鬼有能破病有能除寒
熱飢渇有能隨人所願皆能與者如是等
無量無數寶珠大乘海中亦如是有種種菩
薩寶有菩薩能破三惡道有能開三善門
有能生五眼有能修行神通波羅蜜是故
諸菩薩能爲奇特希有之事所謂取空相
多地相少則能隨意動地一身能多多身
能一虚空中常有微塵滿中是人離欲福
徳因縁故集諸微塵以爲諸身令皆相似
有人言諸非人恭敬是離欲菩薩入其身中
隨其意所欲變化則皆能化轉輪聖王未離
欲少有福徳因縁故諸鬼神尚爲其使
何況離欲行無量心人復次是心相無有住
處若内若外若大若小以禪定力故其心
調柔疾遍諸身還復亦速譬如千頭龍眼
耳各有二千及有千口心一時用龍是麁
身尚爾何況菩薩有人言坐禪人事所有力
勢不可思議故一身爲無量身無量身爲一
身石壁無礙者取石壁虚空相微塵開闢如
撅入土履水者取地相多故履水如地
取水相多故入地如水取火相多故身出
煙火捫摸日月者神通不可思議力故令
手及日月入火定故月不能令冷入水
定故日不能令熱問曰是神通力乃至四
禪中此何以言但至梵世身得自在答曰
此先已説梵是初門故言梵世則攝一切
色界又世人皆貴梵王以爲世界主故又
是菩薩不欲於欲界散亂心現其自在是
故乃至離欲人中能有所作如是神通相無
量無數爲易解故少説譬喩諸外道於此
神通有二事錯一者起吾我心我能起此
事而生憍慢二者著是神通譬如貪人著
寶以是故外道神通不及聖人神通菩薩
於是神通力知一切法自性不生故不著
但念一切種智爲度衆生故餘五神通亦
如是如其法分別先説其相後皆説空
六神通餘義如讃菩薩品中五神通義説
以是六神通廣利益衆生故説具足得
如是神通増益阿耨多羅三藐三菩提
經舍利弗有菩薩摩訶薩行般若波羅蜜時
住檀波羅蜜淨薩婆若道畢竟空不生慳心
故舍利弗有菩薩摩訶薩行般若波羅蜜時
住尸羅波羅蜜淨薩婆若道畢竟空罪不罪
不著故舍利弗有菩薩摩訶薩行般若波
羅蜜時住羼提波羅蜜淨薩婆若道畢竟空
不瞋故舍利弗有菩薩摩訶薩行般若波
羅蜜時住毘梨耶波羅蜜淨薩婆若道畢竟
空身心精進不懈息故舍利弗有菩薩摩
訶薩行般若波羅蜜時住禪波羅蜜淨薩婆
若道畢竟空不亂不昧故舍利弗有菩薩
摩訶薩行般若波羅蜜時住般若波羅蜜淨
薩婆若道畢竟空不生癡心故如是舍利弗
菩薩摩訶薩行般若波羅蜜時住六波羅蜜
淨薩婆若道畢竟空故不來不去故不施不
受故非戒非犯故非忍非瞋故不進不怠
故不定不亂故不智不愚故爾時菩薩摩訶
薩不分別布施不布施持戒犯戒忍辱瞋恚
精進懈怠定心亂心智慧愚癡不分別毀害
輕慢恭敬何以故舍利弗無生法中無有
受毀者無有受害者無有受輕慢恭敬者舍
利弗菩薩摩訶薩行般若波羅蜜得如是諸
功徳聲聞辟支佛所無有得是功徳具足成
就衆生淨佛世界得一切種智論釋曰是
菩薩初發意行般若波羅蜜漸行餘功徳
所謂檀波羅蜜等菩薩住檀波羅蜜修治薩
婆若道觀一切法畢竟空不生慳貪心以
是二事故開薩婆若道所以者何畢竟空中
無有慳貪慳貪根本斷故具足檀波羅蜜
具足檀波羅蜜故莊嚴般若波羅蜜乃至
般若波羅蜜畢竟空故常不生癡心所以者
何此中佛自説一切法不來不去無施無受
故乃至不智不愚故問曰若能如是觀行
六波羅蜜得何等利益答曰此中佛自説
此菩薩不念有所施與無所施與若念
有施入虚妄法中又著布施心生憍慢
若念無所施即墮邪見中是布施論議是
佛法中初門云何言無乃至不念有癡有
慧是人如金剛山四面風起不能令動是
菩薩爾時若有罵詈讃歎心無有異何以
故此中佛自説無生法中無有罵者無
有害者無恭敬者聲聞辟支佛有加
害者不能深有慈悲心若默然若遠離
菩薩則不然能深加慈心愛之如子方便
度之是故勝一切聲聞辟支佛而能教化
一切衆生忍辱慈悲方便深故隨願清淨業
因縁故能淨佛世界是法具足故不久當
得一切種智
經復次舍利弗菩薩摩訶薩行般若波羅蜜
時一切衆生中生等心一切衆生中生等心
已得一切諸法等得一切諸法等已立一
切衆生於諸法等中是菩薩摩訶薩現世爲
十方諸佛所念亦爲一切菩薩一切聲聞辟
支佛所念是菩薩在所生處眼終不見不愛
色乃至意不覺不愛法如是舍利弗菩薩摩
訶薩行般若波羅蜜不減於阿耨多羅三藐
三菩提論釋曰佛若廣説諸菩薩相則
窮劫不盡今佛此品末略説其相是相足
爲諸菩薩所通行所謂大慈悲故初發度
一切衆生心故學諸佛等心觀衆生故一
切法自性空故如是等因縁故於一切衆生
中生等心得是等心已得一切諸法等一
切法等者如先説衆生等法等義今當更
説慈愍四生衆生一心欲利益名衆生等
觀四念處亦不見身名爲法等四正懃
等諸四法亦如是復次念五道中衆生皆
沒無常老病死是名衆生等行是信等五
根若五神通一心欲度是衆生是名法等
復次衆生中行忍辱慈悲等福功徳無量功
徳無量故心柔軟心柔軟故疾得禪定修
禪定故心如意調柔心如意調柔故破世間
長短男女白黒等入一相法所謂無相得
是法等已令一切衆生得是法等是菩薩
得是二等成就無量福徳智慧故得現世
果報爲諸佛所念餘人所念愛著生念者
皆是虚妄唯諸佛念是爲實念不愛著故
是人諸佛尚念何況聲聞辟支佛菩薩聲聞
辟支佛斷結者猶尚愛念何況凡夫未離欲
者以菩薩福徳因縁生故得如是等無量
今世果報後世所生處眼終不見惡色惡
色者所謂能生苦受聲香味觸法乃至能生
憂心者如六欲天六情所對淨妙五欲隨
意歡喜衆生種少福徳生天上如是何況
菩薩福徳實智慧無量無邊爲十方諸佛諸
餘賢聖所念
經説是般若波羅蜜品時三百比丘從坐起
以所著衣上佛發阿耨多羅三藐三菩提心
佛爾時微笑種種色光從口中出爾時慧命
阿難從坐起整衣服合掌右膝著地白佛言
佛何因縁微笑佛告阿難是三百比丘從是
已後六十一劫當得作佛皆號名大相是三
百比丘捨此身已當生阿閦佛國及六萬
欲天子皆發阿耨多羅三藐三菩提心於彌
勒佛法中出家行佛道是時佛之威神故此
間四部衆見十方面各千佛是十方世界嚴
淨此娑婆世界所不能及爾時十千人作願
言我等修淨願行以淨願行故當生彼佛
世界爾時佛知是善男子深心而復微笑
種種色光從口中出阿難整衣服合掌白佛
佛何因縁微笑佛告阿難汝見是十千人不
阿難言見佛言是十千人於此壽終當生彼
世界終不離諸佛後當作佛皆號莊嚴王
論問曰如佛結戒比丘三衣不應少是
諸比丘何以故破尸羅波羅蜜作檀波羅
蜜答曰有人言佛過十二歳然後結戒是
比丘施衣時未結戒有人言是比丘有淨
施衣心生當受以是故施有人言是諸比
丘多知多識即能更得事不經宿復次有人
言是諸比丘聞佛説諸菩薩行檀波羅蜜
諸功徳力勢無量故得與般若波羅蜜相
應心大踊躍即以衣施無復他念不故
破戒復次諸比丘知佛法畢竟空無所著
斷法愛爲世諦故結戒非第一義是比
丘從佛聞第一義及布施等六波羅蜜聞
諸菩薩種種大威力愍念衆生爲諸煩惱
所覆不能得是菩薩功徳是故生大悲
心爲衆生故發阿耨多羅三藐三菩提意
以是故以衣布施若人以貪欲瞋恚怖畏邪
見不恭敬心輕佛語而不持戒是名爲
破戒是諸比丘都無此心是故無破戒罪
問曰佛何以故微笑答曰笑有種種有
人見妓樂事而笑有人内懷瞋恚而笑
有人憍慢故笑有人輕物故笑有人事辦
歡喜故笑有人見不應作而作故笑有
人懷詐揚善故笑有人見希有事故笑佛
今見比丘以一袈裟施故未來世中成
辦佛事是爲希有以是故笑問曰阿難何
以常問佛笑而餘比丘不問答曰是諸
比丘不親近佛又敬難心多故不敢自問
阿難善知人相知諸比丘意又見佛笑疑
故作是念佛無衆生相無有法相知三界
如夢如幻今有何事能令佛笑佛如須彌
山王大地大海不以小因縁故動以是故
問笑因縁佛告阿難業因縁果報相續不
可思議是三百比丘却後六十一劫當得作
佛號名大相施以手擧物顯示爲
相故因以爲名六十一劫中是
人利根値佛説法與般若波羅蜜相應故
是諸人疾得作佛是諸比丘未得天眼故
自疑不知生何處恐不能得集諸功徳
不得至道是故佛言捨是身當生阿閦
佛世界六萬欲天子必是宿世共福徳因縁
故與三百比丘倶發阿耨多羅三藐三菩
提心是彌勒所應度是故佛説彌勒時當
出家今佛記諸比丘生阿閦佛世界故
諸人咸欲見諸佛清淨世界是故佛令大
衆見十方面各千佛是四衆見是清淨莊嚴
佛世界見諸佛身大於須彌山者一生補
處菩薩大衆圍繞以梵音聲徹無量無邊
世界各自鄙薄其身憐愍衆生故爲求無
量佛法作願生彼佛世界如清淨世界行
願中説笑因縁如先説是十千人於此壽終
當生彼國隨生彼國行業因縁具足故此
間集深厚無量福徳故終不離諸佛見諸
莊嚴佛世界發心故皆號莊嚴王佛
大智度論釋歎度品第五
經爾時慧命舍利弗慧命目犍連慧命須
菩提慧命摩訶迦葉如是等諸多知識比丘
及諸菩薩摩訶薩諸優婆塞優婆夷從坐起
合掌白佛言世尊摩訶波羅蜜是菩薩摩訶
薩般若波羅蜜尊波羅蜜第一波羅蜜勝波
羅蜜妙波羅蜜無上波羅蜜無等波羅蜜無等
等波羅蜜如虚空波羅蜜是菩薩摩訶薩般
若波羅蜜世尊自相空波羅蜜是菩薩摩訶
薩般若波羅蜜世尊自性空波羅蜜是菩薩
摩訶薩般若波羅蜜諸法空波羅蜜無法有
法空波羅蜜開一切功徳波羅蜜成就一切
功徳波羅蜜不可壞波羅蜜是諸菩薩摩訶
薩般若波羅蜜諸菩薩摩訶薩行是般若波
羅蜜無等等布施具足無等等檀波羅蜜得
無等等身得無等等法所謂阿耨多羅三藐
三菩提尸羅波羅蜜羼提波羅蜜毘梨耶波羅
蜜禪波羅蜜般若波羅蜜亦如是世尊本亦
復行此般若波羅蜜具足無等等六波羅蜜
得無等等法得無等等色無等等受想行識
佛轉無等等法輪過去佛亦如是行此般若
波羅蜜具足無等等布施乃至轉無等等法
輪未來世佛亦行此般若波羅蜜當作無等
等布施乃至當轉無等等法輪以是故世尊
菩薩摩訶薩欲度一切法彼岸當習行般若
波羅蜜唯世尊是行般若波羅蜜菩薩摩訶
薩一切世間天及人阿修羅應當體敬供養
佛告衆弟子及諸菩薩摩訶薩如是如是諸善
男子行是般若波羅蜜者一切世間天及人
阿修羅應當禮敬供養何以故因菩薩來故
出生人道天道刹利大姓婆羅門大姓居士大
家轉輪聖王四天王天乃至阿迦尼吒天出
生須陀洹乃至阿羅漢辟支佛諸佛因菩薩
來故世間便有飮食衣服臥具房舍燈燭摩
尼眞珠毘琉璃珊瑚金銀等諸寶物生舍利
弗世間所有樂具若人中若天上若離欲樂
是一切樂具皆由菩薩有何以故舍利弗菩
薩摩訶薩行菩薩道時住六波羅蜜自行布
施亦以布施成就衆生乃至自行般若波羅
蜜亦以般若波羅蜜成就衆生舍利弗是故
菩薩摩訶薩爲安樂一切衆生故出現於世
論問曰五千比丘中上有千餘上座所謂
漚樓頻螺迦葉等何以止説此四人名
答曰是四比丘是現世無量福田舍利弗
是佛右面弟子目揵連是佛左面弟子須菩
提修無諍定行空第一摩訶迦葉行十二頭
陀第一世尊施衣分坐常深心憐愍衆生
佛在世時若有人欲求今世果報者供養
是四人輒得如願是故是多知多識比丘
及四衆讃般若波羅蜜問曰是阿羅漢最後
身所作已辦何以復讃歎般若波羅蜜答曰
人皆知阿羅漢得無漏道以菩薩智慧雖
大結使未斷故不貴又以是阿羅漢有慈
悲心助佛揚化故以之爲證佛道於世間
中最大是般若能與此事故名爲大波羅
蜜一切法中智慧第一故言尊波羅蜜能正
導五度故名第一波羅蜜五度不及故名
爲勝波羅蜜如五情不及意能自利利人
故名爲妙波羅蜜一切法中無有過者故
名無上波羅蜜無有法與同者故名無等
波羅蜜諸佛名無等從般若波羅蜜生故
名無等等波羅蜜是般若波羅蜜畢竟清淨
不可以戲論破壞故名如虚空波羅蜜
般若波羅蜜中一切法自相不可得故名爲
自相空波羅蜜此波羅蜜中一切法自性空
故諸法因縁和合生無有自性故名爲自
性空波羅蜜諸法中無有自法故名爲諸
法空波羅蜜以此衆生空法空故破諸法
令無所有無所有亦無所有是名無法有
法空波羅蜜菩薩行是般若波羅蜜無有
功徳而不攝者如日出時華無不敷故名
開一切功徳波羅蜜是菩薩心中般若波羅
蜜日出成就一切諸功徳皆令清淨般若
波羅蜜是一切善法之本是故名爲成就一
切功徳波羅蜜世間無有法能傾動者故
名不可破壞波羅蜜是諸阿羅漢讃歎因縁
所謂三世佛皆從般若波羅蜜生所謂無比
布施乃至無比智慧世間中無有與等者故
言無比是六波羅蜜畢竟清淨無有過失
故名爲無比無比即是無等等復次無等等
諸佛名無等與諸佛等故名爲無等等問
曰三世諸佛中已有釋迦文佛何以別説
答曰今座上衆皆由釋迦文佛得度感恩
重故別説如舍利弗説我師不出者我等永
爲盲冥諸阿羅漢知三世諸佛皆從般若波
羅蜜中出以是故諸阿羅漢説世尊諸菩
薩摩訶薩欲遍知一切法當習般若波羅
蜜阿羅漢讃歎菩薩時心生恭敬是故説
禮敬供養天人阿修羅者説三善道三惡道
無所別知故不説佛聞羅漢讃歎已佛
印可言如是如是應當禮敬供養行般若
波羅蜜者汝雖無一切智慧而説不錯故
重言如是如是何以故此中佛自説因菩
薩故出生人道天道乃至一切諸菩薩爲
安樂一切衆生故説刹利大姓乃至阿迦
尼吒須陀洹乃至諸佛皆如先説問曰
若因菩薩有飮食等及諸寶物人何以力作
求生受諸辛苦乃得答曰飢餓劫時人雖
設其功力亦無所得以衆生罪重故菩
薩世世讃歎布施持戒善心是三福因縁故
有上中下上者念便即得中者人中尊重供
養自至下者施功力乃得以是故説因菩
薩得實而不虚樂因縁甚多不可稱計今
佛略説天樂人樂涅槃樂皆由菩薩得此
中佛自説菩薩住六波羅蜜自行布施亦
教衆生行布施雖衆生自行布施無菩薩
教導則不能行問曰除解脱樂此二種樂
是衆生生結使處貪欲因縁故生恚菩薩
何以教導此結使因縁答曰菩薩無咎所
以者何菩薩慈悲清淨心與衆生樂因縁
教修福事若衆生不能清淨行福徳者
於菩薩何咎如人好心作井盲人墮中而
死作者無罪如人設好食施人不知量
者多食致患施者無罪復次若諸佛菩薩
不教衆生作福徳因縁則無天無人無阿
修羅但長三惡道無從罪得出者復次衆
生樂因縁故生貪貪因縁故生恚恚因縁故
生苦苦因縁故生罪今欲免衆生於第五
罪中是故與樂復次非定樂因縁生貪欲
或正憶念故樂爲善福因縁邪憶念故生貪
欲今爲正憶念樂故令生福徳因縁復次
唯佛一人無錯無失是菩薩未成就佛道
未得佛眼故以三種樂故教化可度衆
生諸佛但以解脱樂教化衆生
　　大智度論釋舌相品第六
經爾時世尊出舌相遍覆三千大千世界
從其舌相出無數無量色光明普照十方如
恒河沙等諸佛世界是時東方如恒河沙等
世界中無量無數諸菩薩見是大光明各
各白其佛言世尊是誰神力故有是大光
明普照諸佛世界諸佛告諸菩薩言諸善
男子西方有世界名娑婆是中有佛名釋迦
牟尼是其舌相出大光明普照東方如恒河
沙等諸佛世界南西北方四維上下亦復如
是爲諸菩薩摩訶薩説般若波羅蜜故是
時諸菩薩各白其佛言我欲往供養釋迦牟
尼佛及諸菩薩摩訶薩并欲聽般若波羅蜜
諸佛告諸菩薩善男子汝自知時是時諸菩
薩摩訶薩持諸供養具無量華蓋幢幡瓔珞
衆香金銀寶花向娑婆世界詣釋迦牟尼佛
所爾時四天王諸天乃至阿迦尼吒諸天各
持天上天香末香澤香天樹香葉香天種種
蓮華青赤紅白向釋迦牟尼佛所是諸菩薩
摩訶薩及諸天所散諸華於三千大千世界
虚空中化成四柱大寶臺種種異色莊嚴
分明是時釋迦牟尼佛衆中有十萬億人皆
從坐起合掌白佛言世尊我等於未來世中
亦當得如是法如今釋迦牟尼佛弟子侍從
大衆説法亦爾是時佛知善男子至心於一
切諸法不生不滅不出不作得是法忍佛便
微笑種種色光從口中出阿難白佛言世
尊何因縁故微笑佛告阿難是衆中十萬
億人於諸法中得無生忍是諸人於未來世
過六十八億劫當得作佛劫名華積佛皆
號覺花
論問曰初品中佛已出舌相今何以重
出答曰是事非一日一坐説前出舌相
爲和合大會度一切衆生舍利弗問佛答
今此異時更爲餘人須菩提巧説空故佛
命令更説是故出舌相光明問曰舍利
弗智慧第一竟何所少而復命須菩提答
曰佛弟子衆多一人説已次命一人譬如
王者群臣衆多次第共語問曰若爾者目連
迦葉等甚多何以不次第皆與語答曰此
經名智慧舍利弗智慧第一是故問須菩
提雖有種種因縁以二因縁大故一者好
行無諍定常慈悲衆生雖不能廣度衆
生而常助菩薩以菩薩事問佛二者好深
行空法是般若中多説空法是故命須菩
提説是舌相光明諸菩薩來往義乃至華臺
供養義如先説爾時衆生見是大神通力
所謂十方如恒河沙等世界中諸佛以諸佛
及釋迦文佛出無量光明故衆生蒙佛神
力見舌相覆三千大千世界及聞見諸佛
在大衆中説法即得無生法忍作是願言
我等未來世神通變化亦當如今佛佛知衆
生得無生法忍故微笑笑義佛答如先説
是人過六十八億劫作佛是人見十方諸菩
薩持七寶華來供養變成七寶花臺因見
是已其心清淨得無生法忍是故作佛時
劫名華積佛皆號覺華
大智度論卷第四十

大智度論釋三假品第七卷第四
十一
　　龍樹菩薩造
　　後秦龜茲國鳩摩羅什奉　　詔譯
經爾時佛告慧命須菩提汝當教諸菩薩
摩訶薩般若波羅蜜如諸菩薩摩訶薩所應
成就般若波羅蜜即時諸菩薩摩訶薩及聲
聞大弟子諸天等作是念慧命須菩提自以
智慧力當爲諸菩薩摩訶薩説般若波羅蜜
耶爲是佛力慧命須菩提知諸菩薩摩訶薩
大弟子諸天心所念語慧命舍利弗敢佛弟
子所説法所教授皆是佛力佛所説法法相
不相違背是善男子學是法得證此法佛説
如燈舍利弗一切聲聞辟支佛實無力能爲
菩薩摩訶薩説般若波羅蜜
爾時慧命須菩提白佛言世尊所説菩薩菩
薩字何等法名菩薩世尊我等不見是法名
菩薩云何教菩薩般若波羅蜜佛告須菩提
般若波羅蜜亦但有名字名爲般若波羅蜜
菩薩菩薩字亦但有名字是名字不在内不
在外不在中間須菩提譬如説我名和合故
有是我名不生不滅但以世間名字故説如
衆生壽命生者養育者衆數人作者使作
者起者使起者受者使受者知者見者等和
合法故有是諸名不生不滅但以世間名字
故説般若波羅蜜菩薩菩薩字亦如是皆和
合故有是亦不生不滅但以世間名字故説
須菩提譬如身和合故有是亦不生不滅但
以世間名字故説須菩提譬如色受想行識
亦和合故有是亦不生不滅但以世間名字
故説須菩提般若波羅蜜菩薩菩薩字亦如
是皆是和合故有是亦不生不滅但以世間
名字故説須菩提譬如眼和合故有是亦不
生不滅但以世間名字故説是眼不在内不
在外不在中間耳鼻舌身意和合故有是亦
不生不滅但以世間名字故説色乃至法亦
如是眼界和合故有是亦不生不滅但以世
間名字故説乃至意識界亦如是須菩提般
若波羅蜜菩薩菩薩字亦如是皆和合故有
是亦不生不滅但以名字故説是名字亦不
在内不在外不在中間須菩提譬如内身名
爲頭但有名字項肩臂脊肋髀𬧅脚是和
合故有是法及名字亦不生不滅但以名字
故説是名字亦不在内不在外不在中間須
菩提般若波羅蜜菩薩菩薩字亦如是皆和
合故有但以名字故説是亦不生不滅不在
内不在外不在中間須菩提譬如外物草木枝
葉莖節如是一切但以名字故説是法及
名字亦不生不滅非内非外非中間住須菩
提般若波羅蜜菩薩菩薩字亦如是皆和合
故有是法及名字亦不生不滅非内非外非
中間住須菩提譬如過去諸佛名字和合
故有是亦不生不滅但以名字故説是亦
非内非外非中間住般若波羅蜜菩薩菩薩字
亦如是須菩提譬如夢響影幻炎佛所化皆
是和合故有但以名字説是法及名字不生
不滅非内非外非中間住般若波羅蜜菩薩
菩薩字亦如是如是須菩提菩薩摩訶薩行
般若波羅蜜名假施設受假施設法假施設
如是應當學論問曰佛既不自説諸菩
薩摩訶薩福徳智慧利根勝諸聲聞何以
故命須菩提令説答曰先舌相中已有二
因縁故使須菩提説復次佛威徳尊重畏敬
心故不敢問佛畏不自盡復次佛知衆
中心所疑衆人敬難佛故不敢發問所以
者何衆生見佛身過須彌山舌覆三千大
千世界身出種種無量光明是時衆會心皆
驚怖不敢發問各各自念我當云何從佛聞
法以是故佛命須菩提令爲衆人説法
言汝所説者皆是佛力如經中説復次般若
波羅蜜有二種一者共聲聞菩薩合説二者
但與諸法身菩薩説爲雜説故命須菩提
爲首及彌勒舍利弗釋提桓因爾時衆會聞
佛命須菩提令説心皆驚疑須菩提知衆
人心告舍利弗等言一切聲聞所説所知
皆是佛力我等當承佛威神爲衆人説譬
如傳語人所以者何佛所説法法相不相違
背是弟子等學是法作證敢有所説皆
是佛力我等所説即是佛説所以者何現在
佛前説我等雖有智慧眼不値佛法則
無所見譬如夜行險道無人執燈必不得
過佛亦如是若不以智慧燈照我等者
則無所見又告舍利弗一切聲聞辟支佛實
無力能爲諸菩薩説般若波羅蜜況我一
人所以者何菩薩智慧甚深問答玄遠諸餘
淺近法於菩薩邊説猶難何況深法如人
能食一斛飯從有一斗者索欲以除
飢是不能除以是故説聲聞辟支佛無力
能爲菩薩説般若須菩提大明菩薩尊貴
佛亦然可令須菩提欲於實相法中説是
故言一切法中求菩薩不可得菩薩不可
得故字亦不可得菩薩菩薩字不可得故般
若波羅蜜亦不可得是三事不可得故我云
何當教菩薩般若波羅蜜問曰佛命須菩
提爲諸菩薩説般若而須菩提言無菩薩
與佛相反佛何以同之答曰有二種説一
者著心説二者不著心説今須菩提以不著
心説空佛不訶之復次須菩提常行空三
昧知諸法空故佛告須菩提爲諸菩薩
説般若波羅蜜而菩薩畢竟空是故須菩提
驚言云何名菩薩佛即述成菩薩如是從
發心已來乃至佛道皆畢竟空故不可得若
如是教者是即教菩薩般若波羅蜜復次凡
有二法一者名字二者名字義如火能照
能燒是其義照是造色燒是火大是二法和
合名爲火若離是二法有火更應有第三
用除燒除照更無第三業以是故知
二法和合假名爲火是火名不在二法内
何以故是法二火是一一不爲二二不爲
一義以名二法不相合所以者何若二法
合説火時應燒口若離索火應得水如
是等因縁知不在内若火在二法外聞火
名不應二法中生火想若在兩中間則
無依止處一切有爲法無有依止處若在
中間則不可知以是故火不在三處但
有假名菩薩亦如是二法和合名菩薩所
謂名色色事異名事異若定有菩薩應更
有第三事而無有事則知假名是菩薩菩
薩名亦如是不在内不在外不在兩中
間是中佛説譬喩如五衆和合故名爲我
實我不可得衆生乃至知者見者皆是五衆
因縁和合生假名法是諸法實不生不滅世
間但用名字説菩薩菩薩字般若波羅蜜
亦如是皆是因縁和合假名法是中佛更説
譬喩有人言但五衆和合有衆生而衆生空
但有五衆法佛言衆生空五衆亦和合故假
名字有十二處十八界亦如是復次菩薩
有二種一者坐禪二者誦經坐禪者常觀
身骨等諸分和合故名爲身即以所觀爲
譬喩言頭骨分和合故名爲頭脚骨分和合
故名爲脚頭脚骨等和合故名爲身一一推
尋皆無根本所以者何此是常習常觀故以
爲譬喩不坐禪者以草木枝葉華實爲
喩如過去諸佛亦但有名字用是名字可
説十譬喩亦但有名字菩薩義亦如是十
喩義如先説菩薩應如是學三種波羅聶
提五衆等法是名法波羅聶提五衆因縁和
合故名爲衆生諸骨和合故名爲頭骨如根
莖枝葉和合故名爲樹是名受波羅聶提
用是名字取二法相説是二種是爲名字
波羅聶提復次衆微塵法和合故有麁法
生如微塵和合故有麁色是名法波羅聶
提從法有法故是麁法和合有名字生
如能照能燒有火名字生名色有故爲人
名色是法人是假名是爲受波羅聶提取
色取名故名爲受多名字邊更有名字如
梁椽瓦等名字邊更有屋名字生如樹枝
樹葉名字邊有樹名生是爲名字波羅
聶提行者先壞名字波羅聶提到受波
羅聶提次破受波羅聶提到法波羅聶提
破法波羅聶提到諸法實相中諸法實相即
是諸法及名字空般若波羅蜜
經復次須菩提菩薩摩訶薩行般若波羅
蜜時不見色名字是常不見受想行識名字
是常不見色名字無常不見受想行識名字
無常不見色名字樂不見色名字苦不見色
名字我不見色名字無我不見色名字空不
見色名字無相不見色名字無作不見色名
字寂滅不見色名字垢不見色名字淨不見
色名字生不見色名字滅不見色名字内不
見色名字外不見色名字中間住受想行識
亦如是眼色眼識眼觸眼觸因縁生諸受
乃至意法意識意觸意觸因縁生諸受亦
如是何以故菩薩摩訶薩行般若波羅蜜般
若波羅蜜字菩薩菩薩字有爲性中亦不見
無爲性中亦不見菩薩摩訶薩行般若波羅
蜜是法皆不作分別是菩薩行般若波羅蜜
住不壞法中修四念處時不見般若波羅蜜
不見般若波羅蜜字不見菩薩不見菩薩字
乃至修十八不共法時不見般若波羅蜜不
見般若波羅蜜字不見菩薩不見菩薩字菩
薩摩訶薩如是行般若波羅蜜時但知諸法
實相諸法實相者無垢無淨如是須菩提菩
薩摩訶薩行般若波羅蜜時當作是知名字
假施設知假名字已不著色不著受想行識
不著眼乃至意不著色乃至法不著眼識
乃至不著意識不著眼觸乃至不著意觸不
著眼觸因縁生受若苦若樂若不苦不樂乃
至不著意觸因縁生受若苦若樂若不苦不
樂不著有爲性不著無爲性不著檀波羅蜜
尸羅波羅蜜羼提波羅蜜毘梨耶波羅蜜禪
波羅蜜般若波羅蜜不著三十二相不著菩
薩身不著菩薩肉眼乃至不著佛眼不著智
波羅蜜不著神通波羅蜜不著内空乃至不
著無法有法空不著成就衆生不著淨佛世
界不著方便法何以故是諸法無著者無著
法無著處皆無故如是須菩提菩薩摩訶薩
行般若波羅蜜時不著一切法便増益檀波
羅蜜尸羅波羅蜜羼提波羅蜜毘梨耶波羅
蜜禪波羅蜜般若波羅蜜入菩薩位得阿鞞
跋致地具足菩薩神通遊一佛國至一佛國
成就衆生恭敬尊重讃歎諸佛爲淨佛世界
爲見諸佛供養供養之具善根成就故隨意
悉得亦聞諸佛所説法聞已乃至阿耨多羅
三藐三菩提終不忘失得諸陀羅尼門諸三
昧門如是須菩提菩薩摩訶薩行般若波羅
蜜時當知諸法名假施設須菩提於汝意云
何色是菩薩不受想行識是菩薩不不也世
尊眼耳鼻舌身意是菩薩不不也世尊色聲
香味觸法是菩薩不不也世尊眼識乃至意
識是菩薩不不也世尊須菩提於汝意云何
地種是菩薩不不也世尊水火風空識種是
菩薩不不也世尊於須菩提意云何無明是
菩薩不不也世尊乃至老死是菩薩不不也
世尊於須菩提意云何離色是菩薩不不也
世尊乃至離老死是菩薩不不也世尊須菩
提於汝意云何色如相是菩薩不不也世
尊乃至老死如相是菩薩不不也世尊離色
如相乃至離老死如相是菩薩不不也世尊
佛告須菩提汝觀何等義言色非菩薩乃至
老死非菩薩離色非菩薩乃至離老死非菩
薩色如相非菩薩乃至老死如相非菩薩離
色如相非菩薩乃至離老死如相非菩薩須
菩提言世尊衆生畢竟不可得何況當是菩
薩色不可得何況色離色色如離色如是菩
薩乃至老死不可得何況老死離老死老死
如離老死如是菩薩佛告須菩提善哉善哉
如是須菩提菩薩摩訶薩衆生不可得故般
若波羅蜜亦不可得當作是學於須菩提意
云何色是菩薩義不不也世尊受想行識是
菩薩義不不也世尊於須菩提意云何色常
是菩薩義不不也世尊受想行識常是菩薩
義不不也世尊色無常是菩薩義不不也世
尊受想行識無常是菩薩義不不也世尊色
樂是菩薩義不不也世尊受想行識樂是菩
薩義不不也世尊色苦是菩薩義不不也世
尊受想行識苦是菩薩義不不也世尊色我
是菩薩義不不也世尊受想行識我是菩薩
義不不也世尊色非我是菩薩義不不也世
尊受想行識非我是菩薩義不不也世尊於
須菩提意云何色空是菩薩義不不也世尊
受想行識空是菩薩義不不也世尊色非空
是菩薩義不不也世尊受想行識非空是菩
薩義不不也世尊色相是菩薩義不不也世
尊受想行識相是菩薩義不不也世尊色無
相是菩薩義不不也世尊受想行識無相是
菩薩義不不也世尊色作是菩薩義不不
也世尊受想行識作是菩薩義不不也世尊
色無作是菩薩義不不也世尊受想行識無
作是菩薩義不不也世尊乃至老死亦如是
佛告須菩提汝觀何等義言色非菩薩義受
想行識非菩薩義乃至色受想行識無作非
菩薩義乃至老死亦如是須菩提白佛言世
尊色畢竟不可得何況無色是菩薩義受
想行識亦如是世尊色常畢竟不可得何況
色無常是菩薩義乃至識亦如是世尊色樂
畢竟不可得何況色苦是菩薩義乃至識亦
如是世尊色我畢竟不可得何況色非我是
菩薩義乃至識亦如是世尊色有畢竟
不可得何況色空是菩薩義乃至識亦如是
世尊色相畢竟不可得何況色無相是菩薩
義乃至識亦如是世尊色作畢竟不可得何
況色無作是菩薩義乃至識亦如是佛告須
菩提善哉善哉如是須菩提菩薩摩訶薩
行般若波羅蜜色義不可得受想行識義不
可得乃至無作義不可得當作是學般若波
羅蜜須菩提汝言我不見是法名菩薩須菩
提諸法不見諸法諸法不見法性法性不見
諸法法性不見地種地種不見法性乃至識
種不見法性法性不見識種法性不見眼色
眼識性眼色眼識性不見法性乃至法性不
見意法意識性意法意識性不見法性須菩
提有爲性不見無爲性無爲性不見有爲性
何以故離有爲不可説無爲離無爲不可
説有爲如是須菩提菩薩摩訶薩行般若波
羅蜜於諸法無所見是時不驚不畏不怖心
亦不沒不悔何以故是菩薩摩訶薩不見
色受想行識故不見眼乃至意不見色乃至
法法不見淫怒癡不見無明乃至老死不
見我乃至知者見者不見欲界色界無色界
不見聲聞心辟支佛心不見菩薩不見菩薩
法不見佛不見佛法不見佛道是菩薩一切
法不見故不驚不畏不怖不沒不悔須菩提
白佛言世尊何因縁故是菩薩心不怖不
沒不悔佛告須菩提菩薩摩訶薩一切心
心數法不可得不可見以是故菩薩摩訶薩
心不怖不沒不悔世尊云何菩薩心不驚不
畏不怖佛告須菩提是菩薩意及意界不可
得不可見以是故不驚不畏不怖如是須菩
提菩薩摩訶薩一切法不可得故應行般若
波羅蜜須菩提菩薩摩訶薩一切行處不得
般若波羅蜜不得菩薩名亦不得菩薩心即
是教菩薩摩訶薩論釋曰菩薩行般若波
羅蜜觀色法名字非常非無常乃至有爲
無爲性中不見有菩薩菩薩字如先説
一切法中不作憶想分別菩薩住不壞法
中行六波羅蜜乃至十八不共法以諸法實
相智慧於諸法中求不見一定法所謂般
若波羅蜜亦不見般若波羅蜜名字又不
見菩薩及菩薩名字用是智慧故破無明
等諸煩惱用是不見亦不見智慧故破著
般若波羅蜜般若波羅蜜名字菩薩菩薩名
字諸法實相清淨通達無礙菩薩得如是智
慧若見若聞若念皆如幻化若聞見念皆是
虚誑以是故不著色等住是無礙智慧中
増益六波羅蜜入菩薩位得如是等利益
是一章佛自教菩薩作如是觀次後章人謂
佛多説法空故反問須菩提若諸法不空
頗有一法定是菩薩不所謂色是菩薩不
乃至如是菩薩不須菩提作是念諸法和合
故有菩薩我云何言一法定是菩薩以是
故言不也世尊須菩提善得衆生空故佛
言善哉善哉菩薩知衆生空不可得故應
行般若波羅蜜色是菩薩義乃至無作畢竟
空亦如是須菩提入諸法深空中不疑故
能益諸菩薩故佛讃言善哉善哉菩薩法
應如是學一切法不可得空般若波羅蜜如
須菩提説我不見是法名爲菩薩佛言
非但菩薩獨不可見都無有法見法者法
性無量不可見故是故諸法不見法性諸
法因縁和合生無有自性畢竟空故法性
不見諸法色性不見法性法性不見色
性乃至識性亦如是五衆性與法性同名
故名爲性十二處十八界有爲法無爲法亦
如是略説因縁離有爲性不得説無爲
性離無爲性不得説有爲性是二法中攝
一切法故是菩薩雖不見一切法亦不怖
畏何以故有所見有所不見則有恐畏若
都無所見則無所畏所謂五衆乃至十八不
共法問曰若佛已説不恐畏因縁須菩提
何以故重問答曰須菩提若謂法都空無
所有恐墮邪見所以者何佛弟子得正見
故名爲行道人云何言都不可見佛知須
菩提意故説言一切心心數法不可得不可
見故無畏凡夫人欲入空中見心心數法
可得外法不可得故恐怖菩薩以心心數法
虚妄不實顛倒果報不能示人實事故不
恐怖以是異義故重問問曰若爾者何以
復有第三問答曰心心數法意識中可
見意及意識是心心數法根本所以者
何意識中多分別故生恐怖五識時頃促故
無所分別欲破怖畏根本以是故重問
無咎若菩薩能行如是般若波羅蜜雖不
見四種事菩薩菩薩字般若波羅蜜般若
波羅蜜字能三種因縁不畏即是教菩薩
般若波羅蜜若但了菩薩般若波羅蜜相是
爲行般若波羅蜜不從十方求亦無與
者亦非如金銀寶物力求而得
　　大智度論釋勸學品第八
經爾時須菩提白佛言世尊菩薩摩訶薩
欲具足檀波羅蜜當學般若波羅蜜欲具足
尸羅波羅蜜羼提波羅蜜毘梨耶波羅蜜禪波
羅蜜般若波羅蜜當學般若波羅蜜菩薩摩
訶薩欲知色當學般若波羅蜜乃至欲知識
當學般若波羅蜜欲知眼乃至意欲知色乃
至法欲知眼識乃至意識欲知眼觸乃至意
觸欲知眼觸因縁生受乃至意觸因縁生受
當學般若波羅蜜欲斷婬瞋癡當學般若波
羅蜜菩薩摩訶薩欲斷身見戒取疑婬欲瞋
恚色愛無色愛掉慢無明等一切結使及
纒等當學般若波羅蜜欲斷四縛四結四顛
倒當學般若波羅蜜欲知十善道欲知四禪
欲知四無量心四無色定四念處乃至十八
不共法當學般若波羅蜜菩薩摩訶薩欲入
覺意三昧當學般若波羅蜜欲入六神通九
次第定超越三昧當學般若波羅蜜欲得師
子遊戲三昧當學般若波羅蜜欲得師子奮
迅三昧欲得一切陀羅尼門當學般若波羅
蜜菩薩摩訶薩欲得首楞嚴三昧寶印三昧
妙月三昧月幢相三昧一切法印三昧觀印
三昧畢法性三昧畢住相三昧如金剛三昧
入一切法門三昧三昧王三昧王印三昧淨
力三昧高出三昧畢入一切辯才三昧入諸
法名三昧觀十方三昧諸陀羅尼門印三昧
一切法不忘三昧攝一切法聚印三昧虚空
住三昧三分清淨三昧不退神通三昧出鉢
三昧諸三昧幢相三昧欲得如是等諸三昧
門當學般若波羅蜜復次世尊菩薩摩訶薩
欲滿一切衆生願當學般若波羅蜜論問
曰初品中言種種欲有所得當學般若波
羅蜜今何以重説答曰先但讃歎欲得是
諸功徳當行般若波羅蜜未説般若波羅
蜜今已聞般若波羅蜜味因欲得餘功
徳所謂六波羅蜜等當學般若波羅蜜復
次上種種因縁説諸法空有人謂佛法斷滅
無所復作爲斷是人疑故言欲得布施
等種種功徳當行般若波羅蜜若般若波
羅蜜實空無所有斷滅者不應説應行
布施等功徳有智者説何縁初後相違復次
前廣説此略説彼是佛説此是須菩提説復
次般若波羅蜜深妙故重説譬如讃徳之美
故言善哉善哉六波羅蜜義如先説知五
衆者見無常苦空總相別相等六情六塵
六識六觸六受亦如是一切世間繋縛受爲
主以受故生諸結使樂受生貪欲苦受
生瞋恚不苦不樂受生愚癡三毒起諸煩
惱及業因縁以是故但説受餘心數法不
説所謂想憶念等三毒十結諸使纒乃至十
八不共法如先説覺意三昧超越三昧師子
遊戲三昧是菩薩諸三昧後當説欲滿一
切衆生願先已説
經欲得具足如是善根常不墮惡趣欲得不
生卑賤之家欲得不住聲聞辟支佛地中欲
得不墮菩薩頂者當學般若波羅蜜爾時
慧命舍利弗問須菩提云何爲菩薩摩訶薩
墮頂須菩提言舍利弗若菩薩摩訶薩不
以方便行六波羅蜜入空無相無作三昧不
墮聲聞辟支佛地亦不入菩薩位是名菩
薩摩訶薩法生故墮頂舍利弗問須菩提云
何名菩薩生須菩提答舍利弗言生名愛
法舍利弗言何等法愛須菩提言菩薩
摩訶薩行般若波羅蜜色是空受念著受
想行識是空受念著舍利弗是名菩薩摩
訶薩順道法愛生復次舍利弗菩薩摩訶
薩色是無相受念著受想行識無相受念著
色是無作受念著受想行識無作受念著色
是寂滅受念著受想行識寂滅受念著色
是無常乃至識色是苦乃至識色是無我
乃至識受念著是爲菩薩順道法愛生是
苦應知集應斷盡應證道應修是垢法是淨
法是應近是不應近是菩薩所應行是非
菩薩所應行是菩薩道是非菩薩道是菩
薩學是非菩薩學是菩薩檀波羅蜜乃至般
若波羅蜜是非菩薩檀波羅蜜乃至般若波
羅蜜是菩薩方便是非菩薩方便是菩薩
熟是非菩薩熟舍利弗菩薩摩訶薩行般
若波羅蜜是諸法受念著是爲菩薩摩訶薩
順道法愛生論問曰何等善根故不墮
惡道貧賤及聲聞辟支佛亦不墮頂答曰
有人言行不貪善根故愛等諸結使衰薄
深入禪定行不瞋善根故瞋等諸結使
薄深入慈悲心行不癡善根故無明等諸
結使薄深入般若波羅蜜如是禪定慈悲般
若波羅蜜力故無事不得何況四事問曰
何以四事中但問墮頂答曰三事先已説墮
頂未説故問問曰頂者是法位此義先已
説今何以重説答曰雖説其義名字各異
無方便入三解脱門及有方便先已説法
愛於無生法忍中無有利益故名曰生
譬如多食不消若不療治於身爲患菩薩
亦如是初發心時貪受法食所謂無方便
行諸善法深心繋著於無生法忍是則爲
生爲病以著法愛故於不生不滅亦愛譬
如必死之人雖加諸藥藥反成病是菩薩
於畢竟空不生不滅法忍中而生愛著反
爲其患法愛於人天中爲妙於無生法
忍爲累一切法中憶想分別諸觀是非隨
法而愛是名爲生不任盛諸法實相水
與生相違是名菩薩熟問曰是一事何以
故名爲頂名爲位名爲不生答曰於柔
順忍無生忍中間所有法名爲頂住是頂
上直趣佛道不復畏墮譬如聲聞法中煖
忍中間名爲頂法問曰若得頂不墮今云
何言頂墮答曰垂近應得而失者名爲
墮得頂者智慧安隱則不畏墮譬如上山
既得到頂則不畏墮未到之間傾危畏墮
頂増長堅固名爲菩薩位入是位中一切結
使一切魔民不能動搖亦名無生法忍所
以者何異於生故愛等結使雜諸善法名
爲生復次無諸法實相智慧火故名爲生
有諸法實相智慧火故名爲熟是人能信
受諸佛實相智慧故名爲熟譬如熟瓶能
盛受水生則爛壞復次依止生滅智慧故
得離顛倒離生滅智慧故不生不滅是名
無生法能信能受能持故名爲忍復次位者
拔一切無常等諸觀法故名爲位若不如
是是爲順道法愛生
經舍利弗問須菩提云何名菩薩摩訶薩
無生須菩提言菩薩摩訶薩行般若波羅蜜
時内空中不見外空外空中不見内空外空
中不見内外空内外空中不見外空内外空
中不見空空空空中不見内外空空空中不
見大空大空中不見空空大空中不見第一
義空第一義空中不見大空第一義空中不
見有爲空有爲空中不見第一義空有爲空
中不見無爲空無爲空中不見有爲空無爲
空中不見畢竟空畢竟空中不見無爲空畢
竟空中不見無始空無始空中不見畢竟空
無始空中不見散空散空中不見無始空散
空中不見性空性空中不見散空性空中不
見諸法空諸法空中不見性空諸法空中不
見自相空自相空中不見諸法空自相空中
不見不可得空不可得空中不見自相空
不可得空中不見無法空無法空中不見
不可得空無法空中不見有法空有法空中
不見無法空有法空中不見無法有法空無
法有法空中不見有法空舍利弗菩薩摩訶
薩行般若波羅蜜得入菩薩位復次舍利弗
菩薩摩訶薩欲學般若波羅蜜應如是學不
念色受想行識不念眼乃至意不念色乃
至法不念檀波羅蜜尸羅波羅蜜羼提波羅
蜜毘梨耶波羅蜜禪波羅蜜般若波羅蜜乃
至十八不共法如是舍利弗菩薩摩訶薩行
般若波羅蜜得是心不應念不應高無等等
心不應念不應高大心不應念不應高何以
故是心非心心相常淨故舍利弗語須菩提
云何名心相常淨須菩提言若菩薩知是心
相與婬怒癡不合不離諸纒流縛等諸結
使一切煩惱不合不離聲聞辟支佛心不合
不離舍利弗是名菩薩心相常淨舍利弗
語須菩提有是無心相心不須菩提報舍利
弗言無心相中有心相無心相可得不舍利
弗言不可得須菩提言若不可得不應問有
是無心相心不舍利弗復問何等是無心
相須菩提言諸法不壞不分別是名無心相
舍利弗問須菩提但是心不壞不分別色
亦不壞不分別乃至佛道亦不壞不分別耶
須菩提言若能知心相不壞不分別是菩薩
亦能知色乃至佛道不壞不分別爾時慧命
舍利弗讃須菩提善哉善哉汝眞是佛子
從佛口生從見法生從法化生取法分不取
財分法中自信身得證如佛所説得無諍三
昧中汝最第一實如佛所擧須菩提菩薩
摩訶薩應如是學般若波羅蜜是中亦當分
別知菩薩如汝所説行則不離般若波羅蜜
須菩提善男子善女人欲學聲聞地亦當應
聞般若波羅蜜持讀誦正憶念如説行欲學
辟支佛地亦當應聞般若波羅蜜持讀誦正
憶念如説行欲學菩薩地亦當應聞般若波
羅蜜持讀誦正憶念如説行何以故是般
若波羅蜜中廣説三乘是中菩薩摩訶薩聲聞
辟支佛當學論釋曰内空中不見外空
外空中不見内空有人言外四大飮食入
其身中故名爲内若身死還爲外一切法
無來去相故外空不在内空中餘十七空
亦如是不生不滅無異相無來去故各各
中不住復次菩薩位相不念一切色爲
有乃至十八不共法亦不念是有不念有
義如先説問曰菩提心無等等心大心有何
差別答曰菩薩初發心縁無上道我當作
佛是名菩提心無等名爲佛所以者何一
切衆生一切法無與等者是菩提心與佛
相似所以者何因似果故是名無等等心
是心無事不行不求恩惠深固決定復次
檀尸波羅蜜是名菩提心所以者何檀波羅
蜜因縁故得大富無所乏少尸波羅蜜因
縁故出三惡道人天中尊貴住二波羅蜜果
報力故安立能成大事是名菩提心羼提
毘梨耶波羅蜜相於衆生中現奇特事所
謂人來割肉出髓如截樹木而慈念怨
家血化爲乳是心似如佛心於十方六道
中一一衆生皆以深心濟度又知諸法畢
竟空而以大悲能行諸行是爲奇特譬如
人欲空中種樹是爲希有如是等精進波
羅蜜力勢與無等相似是名無等等入禪
定行四無量心遍滿十方與大悲方便合
故拔一切衆生苦又諸法實相滅一切觀
諸語言斷而不墮斷滅中是名大心復次
初發心名菩提心行六波羅蜜名無等等
心入方便心中是名大心如是等各有差
別復次菩薩得如是大智心亦不高心
相常清淨故如虚空相常清淨煙雲塵霧
假來故覆蔽不淨心亦如是常自清淨無
明等諸煩惱客來覆蔽故以爲不淨除
去煩惱如本清淨行者功夫微薄此清淨
非汝所作不應自高不應念何以故畢
竟空故問曰舍利弗知心相常淨何以故
問答曰以菩薩發阿耨多羅三藐三菩提
心深入深著故雖聞心畢竟空常清淨猶
憶想分別取是無心相以是故問是無心相
心爲有爲無若有云何言無心相若無何以
讃歎是無等等心當成佛道須菩提答
曰是無心相中畢竟清淨有無不可得不
應難舍利弗復問何等是無心相須菩提
答曰畢竟空一切諸法無分別是名無心
相舍利弗復問但心相不壞不分別餘法亦
如是須菩提答言諸法亦如是若爾者阿
耨多羅三藐三菩提亦如虚空無壞無分
別諸菩薩深著阿耨多羅三藐三菩提故
作是念諸凡夫法可言虚誑以不眞實
故菩薩漏未盡故亦可言不清淨云何阿
耨多羅三藐三菩提亦復虚誑是時心驚不
悦須菩提知其心已思惟籌量我今應
爲説實相法不思惟已自念今在佛前
當以實相答若我有失佛自當説重思惟
竟以是故説阿耨多羅三藐三菩提雖是
第一亦從虚誑法邊生故亦是空不壞不分
別相以是故行者當隨阿耨多羅三藐三菩
提相行不應取相自高爾時舍利弗讃須
菩提言善哉善哉佛時默然聽須菩提所
答亦可舍利弗所歎從佛口生者有人言
婆羅門從梵天王口邊生故於四姓中第
一以是故舍利弗讃言汝眞從佛口生所
以者何見法知法故有未得道者亦依
佛故得供養是名取財分又如弊惡子不
隨父教但取財分取法分者取諸禪定根
力覺道種種善法是名取法分得四信故
名爲法中自信得諸神通滅盡定等著身
中故是名身得證如舍利弗於智慧中
第一目揵連神足第一摩訶迦葉頭陀第一
須菩提得無諍三昧中第一得無諍定阿羅
漢者常觀人心不令人起諍是三昧根本
四禪中攝亦欲界中用問曰般若波羅蜜是
菩薩事何以言欲得三乘者皆當習學
答曰般若波羅蜜中説諸法實相即是無
餘涅槃三乘人皆爲無餘涅槃故精進習行
復次般若波羅蜜中種種因縁説空解脱門
義如經中説若離空解脱門無道無涅槃
以是故三乘人皆應學般若復次舍利弗自
説因縁於般若波羅蜜中廣説三乘相是
中三乘人應學成
大智度論卷第四十一釋第七品
訖第八品

大智度論釋集散品第九卷第四
十二
　　龍樹菩薩造
　　後秦龜茲國鳩摩羅什奉　　詔譯
經爾時慧命須菩提白佛言世尊我不覺
不得是菩薩行般若波羅蜜當爲誰説般若波
羅蜜世尊我不得一切諸法集散若我爲菩
薩作字言菩薩或當有悔世尊是字不住
亦不不住何以故是字無所有故以是故
是字不住亦不不住世尊我不得色集散乃
至識集散若不可得云何當作名字世尊以




是因縁故是字不住亦不不住何以故是
名字無所有故世尊我亦不得眼集散乃至
意集散若不可得云何當作名字言是菩薩
世尊是眼名字乃至意名字不住亦不不住
何以故是名字無所有故以是故是字不住
亦不不住世尊我不得色集散乃至法集散
若不可得云何當作名字言是菩薩世尊是
色字乃至法字不住亦不不住何以故是字
無所有故以是故是字不住亦不不住眼識
乃至意識眼觸乃至意觸眼觸因縁生受乃
至意觸因縁生受亦如是世尊我不得無明
集散乃至不得老死集散世尊我不得無明
盡集散乃至不得老死盡集散世尊我不得
婬怒癡集散諸邪見集散皆亦如是世尊我
不得六波羅蜜集散四念處集散乃至八聖
道分集散空無相無作集散四禪四無量心
四無色定集散念佛念法念僧念戒念捨念
天念善念入出息念身念死集散我亦不得
佛十力乃至十八不共法集散世尊我若不
得六波羅蜜乃至十八不共法集散云何當作
字言是菩薩世尊是字不住亦不不住何
以故是字無所有故以是故是字不住亦不
不住世尊我不得如夢五陰集散我不得
如響如影如焔如化五陰集散亦如上説
世尊我不得離集散我不得寂滅不生不滅
不示不垢不淨集散世尊我不得如法性實
際法相法位集散亦如上説我不得諸善不
善法集散我不得有爲無爲法有漏無漏法
集散過去未來現在法集散不過去不未來
不現在法集散何等是不過去不未來不現
在所謂無爲法世尊我亦不得無爲法集散
世尊我亦不得佛集散世尊我亦不得十方
如恒河沙等世界諸佛及菩薩聲聞僧集散
世尊我若不得諸佛集散云何當教菩薩摩
訶薩般若波羅蜜世尊是菩薩字不住亦不
不住何以故是字無所有故以是故是字不
住亦不不住世尊我亦不得是諸法實相集
散云何當與菩薩作字言是菩薩世尊是諸
法實相名字不住亦不不住何以故是名字
無所有故以是故是名字不住亦不不住
論問曰先品中已説不見菩薩菩薩字
般若波羅蜜一切諸法不内不外不中間
等今何以重説答曰有四種愛欲愛有
愛非有愛法愛欲愛易見其過不淨等有
愛無不淨等小難遣非有愛破有似智
慧故難遣法愛者愛諸善法利益道者法
愛中過患難見故重説譬如小草加功少易
除大樹功重難除復次上法與此法有同
有異彼聞説菩薩字不見此中説菩薩
字不覺不得以不覺不得故不見非是智
慧力少故不見問曰未行般若波羅蜜時
爲有菩薩耶今何以故言不見菩薩行般
若波羅蜜答曰從無始已來衆生不可得
非行般若波羅蜜故不可得但以虚誑顛
倒凡夫人隨是假名故謂爲有今行般若
波羅蜜滅虚誑顛倒了知其無非本有今
無本有今無則墮斷滅復次須菩提心悔
畏破妄語戒所以者何佛法中一切諸法決
定無我而我説言有菩薩爲説般若波羅
蜜則墮妄語罪是故心悔復次有心悔因
縁一切法以不可得空故皆空所以者何
無集無散故譬如眼色因縁生眼識三事
和合故生眼觸眼觸因縁中即生受想思等
心數法是中邪憶念故生諸煩惱罪業正憶
念故生諸善法善惡業受六道果報從是
身邊復種善惡業如是展轉無窮是名爲
集餘情亦如是散者是眼識等諸法念念滅
故諸因縁離故是眼識等法生時無來處非
如田上穀運致聚集若滅時無去處非如
散穀與民是名略説諸法集散相生時無
所從來散時無所去是諸法皆如幻化
但誑惑於眼問曰若爾有集散相須菩提
何以言不覺不得答曰無來處故集不可
得無去處故散不可得復次生無故集不可
得滅無故散不可得畢竟空故集不可得業
因縁不失故散不可得復次觀世間滅諦故
集不可得觀世間集諦故散不可得如是
等義當知集散不可得云何當作菩薩字若
強爲名是名亦無住亦無不住問曰是名
字何以故不住答曰名字在法中住法空
故名字無住處如車輪輞輻轂等和合故有
車名若散是和合則失車名是車名非輪
等中住亦不離輪等中住車名字一異中
求皆不得失車名字故名字無住處因
縁散時尚無何況因縁滅衆生亦如是色等
五衆和合故有衆生字若五衆離散名字
無住處五衆離散時尚無何況無五衆問
曰若散時名字不可得和合未散時則有名
字何以言不可得答曰是菩薩名字一五
衆則有五一不作五五不作一若五作一
如五匹物不得爲一匹用若一作五如
一匹物不得爲五匹用以是故一菩薩字
不得五衆中住非不住者若名字因縁和
合無則世俗語言衆事都滅世諦無故第一
義諦亦無二諦無故諸法錯亂復次若因縁
中有名字者如説火則燒口説有則塞
口若名字不在法中者説火不應生火
想求火亦可得水從久遠已來共傳名
字故因名則識事以是故説名字義非
住非不住復次是中須菩提自説因縁無
所有故是名字非住非不住如菩薩名字
五衆十二入十八界等諸法亦如是問曰如
上來説五衆諸法集散不可得今何以復
説五衆答曰上直説五衆今説五衆如夢
如幻復次有人謂凡夫人五衆虚誑不實如
夢聖人五衆非是虚誑以是故須菩提説
如夢如幻同皆不住問曰十譬喩中何以但
説五事答曰若説十事無在但以隨衆
生心説五喩事辯故不盡説或以五衆
故説五喩餘法亦如是離有二種一者身
離二者心離身離者捨家恩愛世事等閑
居靜處心離者於諸結使悉皆遠離復有
二種離一者諸法離名字二者諸法各各離
自相此中説後二種離所以者何此中破
名字故餘處自相離小乘法中多説前二離
寂滅亦有二種一者淳善相寂滅惡事二者
如涅槃寂滅相觀世間諸法亦如是此中
但説後寂滅不生亦有二種一者未來無爲
法名不生二者一切法實無生相生不可得
故此中但説後不生不滅有三種智縁滅非
智縁滅無常滅此中説無常滅與此相違故
名不滅不示者一切諸觀滅語言道斷故
無法可示是法如是相若有若無若常若
無常等不垢不淨如法性實際法相法位義
如先説問曰五衆法有集散與此相違故
言不集不散如法性實際等無相違故云
何言不集不散答曰行者得如法性等故
名爲集失故名爲散如虚空雖無集無
散鑿戸牖名爲集塞故名爲散善不善
乃至十方如恒河沙等諸佛義如先説是諸
佛法及佛名字無所依止故皆空不住非
不住
經世尊諸法因縁和合假名施設所謂菩
薩是名字於五受陰中不可説十二入十
八界乃至十八不共法中不可説於和合
法中亦不可説世尊譬如夢於諸法中不
可説響影焔化於諸法中亦不可説譬如
名虚空亦無法中可説世尊如地水火風
名亦無法中可説戒三昧智慧解脱解脱知
見名亦無法中可説如須陀洹名字乃至阿
羅漢辟支佛名字亦無法中可説如佛名法
名亦無法中可説所謂若善若不善若常若
無常若苦若樂若我若無我若寂滅若離若
有若無世尊我以是義故心悔一切諸法
集散相不可得若爲菩薩作字言是菩薩世
尊是字不住亦不不住何以故是字無所
有故以是故是字不住亦不不住若菩薩摩
訶薩聞作是説般若波羅蜜如是相如是義
心不沒不悔不驚不畏不怖當知是菩薩必
住阿鞞跋致性中住不住法故論釋曰上
來非住非不住門破菩薩名字及諸法今以
異門破菩薩名字無法可説爲菩薩何以
故菩薩非是五衆五衆非是菩薩五衆中
無菩薩菩薩中無五衆五衆不屬菩薩菩
薩不屬五衆離五衆無菩薩離菩薩無
五衆如是菩薩名字不可得當知是空乃至
十八不共法亦如是譬如夢中有所見皆
是虚妄不可説此夢中無有定法相所謂五
衆十二入十八界但有誑心餘影響焔化
亦如是但誑耳目如虚空一切法中不可
説無相故虚空與色相違故不得説名爲
色色盡處亦非虚空更無別法故若謂入
出爲虚空相是事不然是身業非虚空相
若無相則無法以是故虚空但有名字菩
薩名字亦如是問曰如夢虚空等可但有
名字云何地水火風實法亦但有名字答曰
無智人謂地等諸物以爲實聖人慧眼觀
之皆是虚誑譬如小兒見鏡中像以爲實
歡喜欲取謂爲眞實大人觀之但誑惑人
眼諸凡夫人見微塵和合成地謂爲實地
餘有天眼者散此地但見微塵慧眼分別
破散此地都不可得復次初品論中種種破
身相如身破地亦破復次若地是實云何一
切火觀時皆是火若以禪定觀爲實佛説
一切法空爲虚妄但是事不然水火風亦
如是如四大爲身本猶尚爾何況身所作
持戒等諸業而不空如戒等麁業尚空何
況禪定智慧解脱解脱知見等而不空若
戒等五衆空者何況是因縁得諸聖道果而
不空若聖道果空者何況須陀洹人乃至佛
而不空以是故菩薩名字雖善法乃至有無
法中出不名爲善乃至不名爲有無集散
不可得故須菩提知空相如是云何説名
菩薩爲説般若波羅蜜若菩薩聞是不恐不
畏則是阿鞞跋致性中住以如不住法住
故阿鞞跋致性者是菩薩未得無生法忍
未從諸佛授記但福徳智慧力故能信樂
諸法畢竟空是名阿鞞跋致性中住得阿鞞
跋致氣分故如小兒在貴性中生雖未
成事以姓貴故便貴
經復次世尊菩薩摩訶薩欲行般若波羅
蜜色中不應住受想行識中不應住眼耳
鼻舌身意中不應住色聲香味觸法中不應
住眼識乃至意識中不應住眼觸乃至意觸
中不應住眼觸因縁生受乃至意觸因縁生
受中不應住地種水火風空識種中不應住
無明乃至老死中不應住何以故世尊色色
相空受想行識識相空世尊色空不名爲
色離空亦無色色即是空空即是色受想行
識空不名爲識離空亦無識識即是空空
即是識乃至老死老死相空世尊老死空不
名爲老死離空亦無老死老死即是空空即
是老死世尊以是因縁故菩薩摩訶薩欲行
般若波羅蜜不應色中住乃至老死中亦不
應住復次世尊菩薩摩訶薩欲行般若波羅
蜜四念處中不應住何以故四念處四念處
相空世尊四念處空不名爲四念處離空亦
無四念處四念處即是空空即是四念處乃
至十八不共法亦如是世尊以是因縁故菩
薩摩訶薩欲行般若波羅蜜四念處乃至十
八不共法中不應住復次世尊菩薩摩訶薩
欲行般若波羅蜜檀波羅蜜中不應住尸羅
波羅蜜羼提波羅蜜毘梨耶波羅蜜禪波羅蜜
般若波羅蜜中不應住何以故檀波羅蜜檀
波羅蜜相空乃至般若波羅蜜般若波羅蜜
相空世尊檀波羅蜜空不名爲檀波羅蜜離
空亦無檀波羅蜜檀波羅蜜即是空空即是
檀波羅蜜乃至般若波羅蜜亦如是世尊
以是因縁故菩薩摩訶薩欲行般若波羅蜜
不應六波羅蜜中住論釋曰上須菩提以
謙讓門説般若雖言不説而實爲諸菩
薩説般若波羅蜜今須菩提以不住門直
爲菩薩説般若波羅蜜般若波羅蜜有種
種名字觀修相應合入習住等是皆名修行
般若波羅蜜但種種名字説聞者歡喜復次
小有差別行名聽聞誦讀書寫正憶念説
思惟籌量分別修習等乃至阿耨多羅三藐
三菩提總名爲行是行中分別故初者名
觀如初始見物日日漸學是名習與般若
波羅蜜相可是名合隨順般若波羅蜜
名相應通徹般若波羅蜜是名爲入分別
取相有是事名爲念常行不息令與相似
是名爲學學已巧方便觀知是非得失名
爲思惟以禪定心共行名爲修得是般若
波羅蜜道不失是名住與住相違名不
住問曰先説諸法空即是不住今何以説
諸法中不應住答曰先雖説著法愛心難
遣故今更説復次有無相三昧入此三昧
於一切法不取相而不入滅定菩薩智慧
不可思議雖不取一切法相而能行道如
鳥於虚空中無所依而能高飛菩薩亦如
是於諸法中不住而能行菩薩道問曰人
心得縁便起云何菩薩於一切法不住而
不入滅定中答曰此中須菩提自説所謂
色色相自空色空爲非色亦不離空有色
色即是空空即是色是義第二品中已説乃
至不應六波羅蜜中住亦如是以空故無
所住
經復次世尊菩薩摩訶薩欲行般若波羅
蜜文字中不應住一字門二字門如是種種
字門中不應住何以故諸字諸字相空故亦
如上説
復次世尊菩薩摩訶薩欲行般若波羅蜜諸
神通中不應住何以故諸神通諸神通相空
神通空不名爲神通離空亦無神通神通
即是空空即是神通世尊以是因縁故菩
薩摩訶薩欲行般若波羅蜜諸神通中不應
住論釋曰有二種菩薩一者習禪定二者
學讀坐禪者生神通學讀者知分別文字
一字門者一字一語如地名浮二字門者
二字一語如水名闍藍三字門者如水名
波尸藍如是等種種字門復次菩薩聞一
字即入一切諸法實相中如聞阿字即知
諸法從本已來無生如是等如聞頭佉
一切法中苦相生即時生大悲心如聞阿
尼吒知一切法無常相即時入道聖行餘
如文字陀羅尼中廣説神通義先已説是二
事畢竟空故菩薩不於中住
經復次世尊菩薩摩訶薩欲行般若波羅
蜜色是無常不應住受想行識是無常不應
住何以故無常無常相空世尊無常空不
名無常離空亦無無常無常即是空空即是
無常世尊以是因縁故菩薩摩訶薩欲行
般若波羅蜜色是無常不應住受想行識是
無常不應住色是苦不應住受想行識是苦
不應住色是無我不應住受想行識是無我
不應住色是空不應住受想行識是空不應
住色是寂滅不應住受想行識是寂滅不應
住色是離不應住受想行識是離不應住亦
如上説
復次世尊菩薩摩訶薩欲行般若波羅蜜如
相中不應住何以故如相如相空世尊如
相空不名爲如離空亦無如如即是空空即
是如世尊菩薩摩訶薩欲行般若波羅蜜法
性法相法位實際中不應住何以故實際
空世尊實際空不名爲實際離空亦無實
際實際即是空空即是實際
復次世尊菩薩摩訶薩欲行般若波羅蜜一
切陀羅尼門中不應住一切三昧門中不應
住何以故陀羅尼門陀羅尼門相空三昧門
三昧門相空世尊陀羅尼門三昧門空不名
爲陀羅尼門三昧門離空亦無陀羅尼三昧
門陀羅尼三昧門即是空空即是陀羅尼
三昧門世尊以是因縁故菩薩摩訶薩欲行
般若波羅蜜乃至陀羅尼三昧門中不應
住世尊如菩薩摩訶薩欲行般若波羅蜜無
方便故以吾我心於色中住是菩薩作色行
以吾我心於受想行識中住是菩薩作識行
若菩薩作行者不受般若波羅蜜亦不具足
般若波羅蜜不具足般若波羅蜜故不能得
成就薩婆若世尊如是菩薩摩訶薩欲行般
若波羅蜜無方便故以吾我心於十二入乃
至陀羅尼三昧門中住是菩薩作十二入乃
至作陀羅尼三昧門行若菩薩作行者不受
般若波羅蜜亦不具足般若波羅蜜不具足
般若波羅蜜故不能得成就薩婆若何以故
色是不受受想行識是不受色不受則非色
性空故受想行識不受則非識性空故十二
入是不受乃至陀羅尼三昧門是不受十二
入不受則非十二入乃至陀羅尼三昧門不
受則非陀羅尼三昧門性空故般若波羅蜜
亦不受般若波羅蜜不受則非般若波羅蜜
性空故如是菩薩摩訶薩欲行般若波羅蜜
應觀諸法性空如是觀心無行處是名菩薩
摩訶薩不受三昧廣大之用不與聲聞辟支佛
共是薩婆若慧亦不受内空故外空内外空
空空大空第一義空有爲空無爲空畢竟空無
始空散空性空自相空諸法空不可得空無法
空有法空無法有法空故何以故是薩婆若
不可以相行得相行有垢故何等是垢相色
相乃至諸陀羅尼三昧門相是名垢相是相
若受若修可得薩婆若者論釋曰無常等
聖行及如法性實際陀羅尼三昧門先已説
問曰垢法中不應住以罪故善無記法
中何故不應住答曰是雖非罪而生罪因
縁如佛此中説有菩薩以吾我心行般若
波羅蜜住色中著色爲生色故作諸業
受想行識亦如是爲起五衆故行是爲
不取般若波羅蜜是人雖言我行般若波
羅蜜是爲世間行不具足般若波羅蜜故
不能至一切智乃至陀羅尼三昧門亦如
是此中須菩提自説不住因縁所謂色是
不受若色不受則非色性常空故問曰是
色無常苦空等過罪故不受譬如熱金丸雖
有金可貪但以熱故知不可取如是者
有何咎而強破五衆法答曰有二種著一
者欲著二者見著有人觀是無常苦等破
欲著得解脱或有人雖觀無常等猶著
法生見爲是人故分別色相空如是則
離見著乃至陀羅尼三昧門亦如是問曰
聲聞辟支佛一切法不受故漏盡此中云何
説不受三昧不與二乘共答曰彼雖有
不受三昧無有廣大之用不利不深亦不
堅固復次聲聞辟支佛漏盡時得諸法不受
菩薩久來知一切法不受皆如無餘涅槃畢
竟空是故説不與二乘共復次二乘有習
氣有礙有障故雖有無受三昧不清淨
如摩訶迦葉聞菩薩伎樂於坐處不能
自安諸菩薩問言汝頭陀第一何故欲起似
舞迦葉答言我於人天五欲中永離不動
此是大菩薩福徳業因縁變化力我未能忍
如須彌山王四面風起皆能堪忍若隨嵐風
至不能自安聲聞辟支佛習氣於菩薩爲
煩惱復次此無受三昧惟佛遍知菩薩求
佛道故雖不能遍而勝於二乘以是故説
不與二乘共以人貴重是不受三昧而
生著心是故須菩提説不但是三昧不受色
乃至一切種智皆不受所以者何須菩提自
説因縁所謂十八空故不受問曰何以故
用是十八空觀諸法皆空答曰此中須菩
提自説因縁取相著故生諸結使相者色
乃至陀羅尼門諸三昧門相皆是煩惱根本
若佛法中乃至無有法微相可取者
經先尼梵志於一切智中終不生信云何
爲信信般若波羅蜜分別解知稱量思惟不
以相法不以無相法如是先尼梵志不取相
住信行中用性空智入諸法相不受色不
受受想行識何以故諸法自相空故不可
得受是先尼梵志非内觀得故見是智慧非
外觀得故見是智慧非内非外觀得故見是
智慧亦不無智慧觀得故見是智慧何以
故梵志不見是法知者知法知處故此梵志
非内色中見是智慧非内受想行識中見是
智慧非外色中見是智慧非外受想行識
中見是智慧非内外色中見是智慧非内
外受想行識中見是智慧亦不離色受想行
識中見是智慧内外空故先尼梵志此中心
得信解於一切智以是故梵志信諸法實相
一切法不可得故如是信解已無法可受諸
法無相無憶念故是梵志於諸法亦無所得
若取若捨取捨不可得故是梵志智
慧亦不念諸法相不念故世尊是名菩薩
摩訶薩般若波羅蜜此彼岸不度故是菩薩
色受想行識不受一切法不受故乃至諸陀
羅尼三昧門亦不受一切法不受故是菩薩於
是中亦不取涅槃未具足四念處乃至八聖
道分未具足十力乃至十八不共法何以故
是四念處非四念處乃至十八不共法非十
八不共法是諸法非法亦不非法是名菩薩
摩訶薩般若波羅蜜色不受乃至十八不共
法不受論問曰此中何因縁説先尼梵
志答曰此經種種因縁説法空乃至無微
相可取人心疑怪不信是理難見以畢
竟無相故以是故須菩提引證小乘中尚
有法空何況行大乘法者而不信法空復
次如刪若婆婆羅門善知一切智人相
見菩薩食乳糜知今日當成佛先尼是其
舅也耆年智徳有大名聞出家廣讀一切經
書修心坐禪學道時時欲求智慧故往
詣論議堂諸梵志言六師皆自稱一切智不
蘭迦葉有大名聞是大衆師其弟子死若小
若大皆不説其生處餘五師弟子死若小若
大皆説其生處佛亦是大師有大名聞其弟
子死小者説其生處大者不説其生處先
尼聞已異時詣佛所問訊已一面坐問佛言
佛聽當問佛言恣汝所問先尼言昔我一
時曾到論堂與諸人論議如昔所聞具
向佛説是時我作是念佛法説弟子小者
更生大者不生何者爲定佛告先尼我法
甚深微妙難解汝等長夜著諸異見異欲異
法汝於我法不能自見先尼梵志白佛
言我心敬佛願加愍念爲説妙法令我
於坐得眼無令空起佛問梵志於汝意
云何汝見是色如去不答言不也受想行
識如去不答言不也色中如去不答言不
也受想行識中如去不答言不也離色如
去不答言不也離受想行識如去不答言
不也汝更見無色無受想行識如去者不答
曰不也若汝種種門不見如去者應生
疑言佛法何者爲定答曰不應佛告先
尼若我弟子是法中不了了知者説有後
生本來有我慢等殘故若我弟子了了解
知是義者不説其生處本來我慢等無殘
故先尼聞是已即時得道得道已從坐起
白佛言願得出家爲道即時鬢髮自墮便
成沙門不久得阿羅漢從佛得眼不虚
故是經論議先尼信者信佛能令我得道
是名初信然後聞佛破吾我從本已來常
自無我無我故諸法無所屬如幻如夢虚
誑不實不可得取得是信力已入諸法實
相不受色是如去乃至識是如去問曰梵
志何以答佛皆言不也答曰梵志本總相
爲我佛今一一別問以是故答佛言不
也復次梵志聞人二種説我或有説五衆
即是我或有説離五衆別有我若五衆即
是我則無別我所以者何我是一衆是五
一不作五五不作一復次五衆無常生滅
相五衆是我亦應生滅若生滅者則失罪
福是五衆從因縁和合生不自在我若爾
者何用我爲不自在故如是等過罪故不
得説言色如去受想行識如去離五衆亦
不應有我無相故若知見受等是皆五衆
相非是我相智者云何説離五衆而有我
以是故言不也若有言別更有我無五衆
是亦不然皆是顛倒妄見分別如是種種因
縁知無我我即是如去諸法亦爾皆同如去
以無主故法無所屬復次梵志推求得道
智慧於四處求之皆無定相所謂觀自身
五衆名爲内外觀他身名爲外彼此名
爲内外是三種智慧不得道無智慧亦不
得道復次内者内六入外者外六入復次
内名能觀智慧外名所觀處是先尼知諸
觀皆有過罪何以故内以智慧力故謂外
諸法是常無常有無等非外法有定相若
有定相則無智用又此智慧從外法因縁
生外法相不定故智慧亦不定如稱爲物
故物爲稱故二事相待若離物無稱離
稱無物無量教智名得道方便得名
得聖道果復次略説實智慧義所謂不見
内五衆中不見外五衆中亦不見内外五
衆中亦不見離五衆中見是智慧爲實
以無常智慧觀五衆無常是智慧從因縁
和合故有不實著觀者邪見不著者得道
若無常相是實者何故著而不得道以是
故一切内外不見定智慧若離是無常等
觀得道者一切凡人亦應得道以是故
説離是智慧亦無所得爾時梵志以是智
慧於一切法中心得遠離於智慧亦復遠
離一切我見等取相邪見一切皆滅亦不從
無智得爾時梵志歡喜觀無量法性相佛
眞爲大師不捨者諸法中皆有助道力故
不受者諸法實相畢竟空無所得故不受復
次諸結使煩惱顛倒虚妄故無所捨但知諸
法如實相無相無憶念故是名菩薩不受不
捨波羅蜜名爲般若波羅蜜此彼岸不度
故世間即是涅槃相涅槃相即是世間相一
相所謂無相若如是知應當滅以未具足
諸功徳故不滅大慈慈本願力故不滅雖
求佛道於此法中亦無好醜相及受捨相
以是故非法亦非非法是名菩薩般若波
羅蜜一切相不受
大智度論卷第四十二

大智度論釋集散品第九下卷第
四十
三
　　龍樹菩薩造
　　後秦龜茲國三藏鳩摩羅什譯
經復次世尊菩薩摩訶薩欲行般若波羅蜜
應如是思惟何者是般若波羅蜜何以故
名般若波羅蜜是誰般若波羅蜜若菩薩摩
訶薩行般若波羅蜜如是念若法無所有不
可得是般若波羅蜜爾時舍利弗問須菩提
何等法無所有不可得須菩提言般若波羅
蜜是法無所有不可得禪波羅蜜毘梨耶波
羅蜜羼提波羅蜜尸羅波羅蜜檀波羅蜜是法
無所有不可得内空故外空内外空空空大
空第一義空有爲空無爲空畢竟空無始空散
空性空自相空諸法空不可得空無法空有
法空無法有法空故舍利弗色法無所有不
可得受想行識法無所有不可得内空法無
所有不可得乃至無法有法空法無所有不
可得舍利弗四念處法無所有不可得乃至
十八不共法無所有不可得舍利弗諸神通
法無所有不可得如相法無所有不可得法
性法相法住法位實際法無所有不可得舍利
弗佛無所有不可得薩婆若法無所有不可
得一切種智法無所有不可得内空乃至無
法有法空故舍利弗若菩薩摩訶薩如是思
惟如是觀時心不沒不悔不驚不畏不怖當
知是菩薩不離般若波羅蜜行舍利弗問須
菩提何因縁故當知菩薩不離般若波羅蜜
行須菩提言色離色性受想行識離識性六
波羅蜜離六波羅蜜性乃至實際離實際性
舍利弗復問須菩提云何是色性云何是受
想行識性云何乃至實際性須菩提言無
所有是色性無所有是受想行識性乃至無
所有是實際性舍利弗以是因縁故當知色
離色性受想行識離識性乃至實際離實際
性舍利弗色亦離色相受想行識亦離識相
乃至實際亦離實際相相亦離相性亦離性
舍利弗問須菩提菩薩摩訶薩若如是學得
成就薩婆若須菩提言如是如是舍利弗
若菩薩摩訶薩如是學得成就薩婆若何以故
以諸法不生不成就故舍利弗問須菩提
何因縁故諸法不生不成就須菩提言色色
空是色生成就不可得受想行識識空是識
生成就不可得乃至實際實際空是實際生
成就不可得舍利弗菩薩摩訶薩如是學漸
近薩婆若漸得身清淨心清淨相清淨漸得
身清淨心清淨相清淨故是菩薩不生染心
不生瞋心不生癡心不生憍慢心不生慳貪
心不生邪見心是菩薩不生染心乃至不生
邪見心故終不生母人腹中常得化生從一
佛國至一佛國成就衆生淨佛世界乃至阿
耨多羅三藐三菩提終不離諸佛舍利弗菩
薩摩訶薩當作是行般若波羅蜜當作是學
般若波羅蜜論問曰上來廣説般若波羅
蜜今須菩提何以作是言菩薩摩訶薩應如
是思惟何者是般若波羅蜜答曰須菩提上
來謙讓門説次不住門説今明般若波羅蜜
體何等是般若波羅蜜般若波羅蜜者是一
切諸法實相不可破不可壞若有佛若無佛
常住諸法相法位非佛非辟支佛非菩薩
非聲聞非天人所作何況其餘小衆生復
次常是一邊斷滅是一邊離是二邊行中
道是爲般若波羅蜜又復常無常苦樂空
實我無我等亦如是色法是一邊無色法是
一邊可見法不可見法有對無對有爲無爲
有漏無漏世間出世間等諸二法亦如是復
次無明是一邊無明盡是一邊乃至老死是
一邊老死盡是一邊諸法有是一邊諸法無
是一邊離是二邊行中道是爲般若波羅
蜜菩薩是一邊六波羅蜜是一邊佛是一邊
菩提是一邊離是二邊行中道是爲般若
波羅蜜略説内六情是一邊外六塵是一
邊離是二邊行中道是名般若波羅蜜此
般若波羅蜜是一邊此非般若波羅蜜是一
邊離是二邊行中道是名般若波羅蜜如
是等二門廣説無量般若波羅蜜相復次離
有離無離非有非無不墮愚癡而能行善
道是爲般若波羅蜜如是等三門是般若波
羅蜜相復次須菩提此中自説是法無所有
不可得是般若波羅蜜空故無所有常無常
等諸觀求覓無定相故不可得復次無所有
者此中須菩提自説般若波羅蜜乃至五波
羅蜜法無所有不可取不可受不可著故復
次十八空故是六波羅蜜無所有不可得譬
如大風能破散諸雲亦如大火燒乾草木
如金剛寶摧破大山諸空亦如是能破諸
法何以故名般若波羅蜜者般若者秦言
智慧
一切諸智慧中最爲第一無上無比無等更
無勝者窮盡到邊如一切衆生中佛爲第
一一切諸法中涅槃爲第一一切衆中比丘
僧爲第一問曰汝先説諸法實相是般若
波羅蜜所謂法位法住有佛無佛常住不異
今何以説諸智慧中般若波羅蜜第一譬
如諸法中涅槃爲第一答曰世間法或時因
中説果或時果中説因無咎如人日食數
匹布布不可食從布因縁得食是名因
中説果如見好畫而言好手是名果中
説因因諸法實相生智慧是則果中説因
復次是菩薩入不二入法門是時能直行
此般若波羅蜜不分別是因是果是縁是
知是内是外是此是彼等所謂一相無相以
是故不應難復次世間三種智慧一者世俗
巧便博識文藝仁智禮敬等二者離生智慧
所謂離欲界乃至無所有處三者出世間智
慧所謂離我及我所諸漏盡聲聞辟支佛智
慧般若波羅蜜爲最殊勝畢竟清淨無所
著故爲饒益一切衆生故聲聞辟支佛
智慧雖漏盡故清淨無大慈悲不能饒益
一切故不如何況世俗罪垢不淨欺誑智
慧三種智慧不及是智慧故名爲般若波
羅蜜復次是智慧爲度一切衆生故爲得
佛道故是智慧相應受想行識及從智慧
起身業口業及生住等心不相應諸行是諸
法和合名爲波羅蜜是諸波羅蜜中智慧多
故名爲般若波羅蜜念定等多故名爲禪
波羅蜜餘波羅蜜義亦如是如是等種種無
量因縁故名爲般若波羅蜜是誰般若波羅
蜜者第一義中無知者見者得者一切法
無我無我所相諸法但空因縁和合相續
生若爾般若波羅蜜當屬誰佛法有二種
一者世諦二者第一義諦爲世諦故般若
波羅蜜屬菩薩凡夫人法種種過罪不清淨
故則不屬凡夫人般若波羅蜜畢竟清淨
凡夫所不樂如蠅樂處不淨不好蓮花
凡夫人雖復離欲有吾我心著離欲法
故不樂般若波羅蜜聲聞辟支佛雖欲樂
般若波羅蜜無深慈悲故大厭世間一心
向涅槃是故不能具足得般若波羅蜜是
般若波羅蜜菩薩成佛時轉名一切種智以
是故般若不屬佛不屬聲聞辟支佛不
屬凡夫但屬菩薩問曰此經中常説五衆
在前一切種智在後今何以先説六波羅蜜
答曰舍利弗問須菩提無所有義解五衆
種種因縁觀強令無所有難解般若波羅
蜜即是無所有易解譬如水中月易明其
空天上月難令無所有五波羅蜜與般若
波羅蜜同名同事是故續説五波羅蜜然
後續説五衆乃至一切種智無所有不可得
菩薩入是門觀諸法實相不恐不怖者當
知是菩薩不離般若波羅蜜不離者常行
般若波羅蜜不虚必有果報此中須菩提自
説不離因縁所謂色離色性色中無色相
虚誑無所有菩薩能如是知不離實智慧乃
至實際亦如是菩薩能行是無障礙道得
至薩婆若一切法不生不出故舍利弗問
須菩提云何一切法不生須菩提答色色相
空故色無生無成就乃至實際亦如是若菩
薩能如是行是清淨第一無上無比故漸
近薩婆若漸近薩婆若故心不生邪見煩
惱戲論即時得心清淨心清淨果報故得身
清淨三十二相八十隨形好莊嚴其身得三
種清淨故破諸虚誑取相之法受法性生
身所謂常得化生不處胞胎問曰若有
力如此何用化生貪著其身而不取涅槃
答曰有二事因縁故以諸佛是衆生中寶
欲供養無厭故有本願度衆生淨佛世
界未滿故是菩薩福徳方便力故常不離
諸佛
　　大智度論釋行相品第十
經爾時須菩提白佛言世尊若菩薩摩訶
薩無方便欲行般若波羅蜜若行色爲行相
若行受想行識爲行相若色是常行爲行相
若受想行識是常行爲行相若色是無常行
爲行相若受想行識是無常行爲行相若色
是樂行爲行相若受想行識是樂行爲行相
若色是苦行爲行相若受想行識是苦行爲
行相若色是有行爲行相若受想行識是有
行爲行相若色是空行爲行相若受想行識
是空行爲行相若色是我行爲行相若受想
行識是我行爲行相若色是無我行爲行相
若受想行識是無我行爲行相若色是離行
爲行相若受想行識是離行爲行相若色是
寂滅行爲行相若受想行識是寂滅行爲行
相世尊若菩薩摩訶薩無方便行四念處爲
行相乃至十八不共法爲行相世尊若菩
薩摩訶薩行般若波羅蜜時作是念我行般
若波羅蜜有所得行亦是行相世尊若菩薩
摩訶薩作是念能如是行是修行般若波羅
蜜亦是行相當知是菩薩摩訶薩行般若波
羅蜜無方便須菩提語舍利弗若菩薩摩訶
薩行般若波羅蜜時色受念妄解若色受念
妄解爲色故作行若爲色作行不得離生老
病死憂悲苦惱及後世苦若菩薩摩訶薩行
般若波羅蜜時無方便眼受念妄解乃至意
色乃至法眼識界乃至意識界眼觸乃至意
觸眼觸因縁生受乃至意觸因縁生受四
念處乃至十八不共法受念妄解爲十八不
共法故作行若爲作行是菩薩不能得離生
老病死憂悲苦惱及後世苦如是菩薩尚不
能得聲聞辟支佛地證何況得阿耨多羅三
藐三菩提無有是處舍利弗當知是菩薩
摩訶薩行般若波羅蜜無方便舍利弗問須
菩提云何當知是菩薩摩訶薩行般若波羅
蜜有方便須菩提語舍利弗若菩薩摩訶薩
欲行般若波羅蜜時不行色不行受想行識
不行色相不行受想行識相不行色受想行
識常不行色受想行識無常不行色受想行
識樂不行色受想行識苦不行色受想行識
我不行色受想行識無我不行色受想行識
空不行色受想行識無相不行色受想行識
無作不行色受想行識離不行色受想行識
寂滅何以故舍利弗是色空爲非色離空無
色離色無空色即是空空即是色受想行識
空爲非識離空無識離識無空空即是識識
即是空乃至十八不共法空爲非十八不共
法離空無十八不共法離十八不共法無空
空即是十八不共法十八不共法即是空如
是舍利弗當知是菩薩摩訶薩行般若波羅
蜜有方便是菩薩摩訶薩如是行般若波羅
蜜能得阿耨多羅三藐三菩提是菩薩摩訶
薩行般若波羅蜜時行亦不受不行亦不受
行不行亦不受非行非不行亦不受不受亦
不受舍利弗語須菩提菩薩摩訶薩行般若
波羅蜜時何因縁故不受須菩提言是行
般若波羅蜜自性不可得故不受何以故無
所有性是般若波羅蜜舍利弗以是故菩薩
摩訶薩行般若波羅蜜行亦不受不行亦不
受行不行亦不受非行非不行亦不受不受
亦不受何以故一切法性無所有不隨諸法
行不受諸法相故是名菩薩摩訶薩諸法無
所受三昧廣大之用不與聲聞辟支佛共是
菩薩摩訶薩行是三昧不離疾得阿耨多羅
三藐三菩提論釋曰前品用空門破諸
法此品欲以無相門破諸法若菩薩無方
便觀色則墮相中墮相中故失般若波
羅蜜行所以者何以一切法空故無相可
取問曰人知善惡果報取果報相已分別
善惡善者取惡者捨是故行道云何説諸
法無相相答曰取相者爲初學者説無相
者爲行道住解脱門者説不應以麁事爲
難今行者取善相破不善相所謂取男女
等相生諸煩惱因縁後以無相相破善法
相若破不善而不破善相者善即爲患
生諸著故以無相相破善法無相亦自
破所以者何無相善法所攝故譬如雹墮害
穀雹自消滅
復次一切法無相相爲實譬如身不淨充滿
九孔常流無有淨相而人無明故強以爲
淨生煩惱作諸罪如小兒於不淨物中
取淨相以爲樂長者觀之而笑知爲虚
妄如是等種種取相皆爲虚妄如頗梨珠
隨前色變自無定色諸法亦如是無有
定相隨心爲異若常無常等相如以瞋
心見此人爲弊若瞋心休息婬欲心生見
此人還復爲好若以憍慢心生見此人以
爲卑賤聞其有徳還生敬心如是等有理
而憎愛無理而憎愛皆是虚妄憶想若除
虚誑相亦無空相無相相無作相無所破
故是色從種種因縁和合而有譬如水沫
如幻如夢若菩薩於色中取一相即失
般若波羅蜜色性是無相相故受是色相
已見色散壞磨滅謂是無常若見和合
少許時住謂爲常有常有二種一者若住
百歳千萬億歳若一劫若八萬劫然後歸滅
二者常住不壞菩薩若邊邪滅故亦不復觀
眞實常若觀常知是久住故常非是眞實
若不滅邊邪觀色爲眞實常作是念草木
零落還歸爲土但離合有時是故説是菩薩
無方便菩薩或觀色無常無常亦有二種
一者念念滅一切有爲法不過一念住二者
相續法壞故名爲無常如人命盡若火燒
草木如煎水消盡若初發心菩薩行是相續
斷麁無常心厭故若久行菩薩能觀諸法念
念生滅無常是二菩薩皆墮取相中所以者
何是色常無常相不可得如先説受想行識
亦如是苦樂我非我亦爾問曰是五衆可
作常無常等觀云何言五衆是寂滅遠離
相答曰行者不見五衆常無常相故知是
五衆離自相若知五衆離自相即是寂滅
如涅槃問曰若爾者初自無相云何説言
無方便墮相中答曰是菩薩根鈍不自
覺心離五衆著轉復著遠離寂滅於無相
中而生著三十七品乃至十八不共法亦
應如是隨義分別若菩薩觀外諸法皆無
相言我能作是觀以有我心殘故亦墮
相中若菩薩能離此著相非道行眞淨無相
智慧作是念能如是内外清淨行是爲修
行般若波羅蜜是人亦墮相中所以者何
不可著而著不可取而取故是菩薩名爲
無方便依止愛見著善法故是菩薩雖
有福徳亦不得離老病死憂悲苦惱雜
行道故尚不能得小乘何況大乘與上相
違名爲有方便於一切法不受不著諸
法和合因縁生無自性故問曰前説無受
三昧此説不受三昧有何等異答曰前者
爲空故此爲無相故不遠離者常行不息
不休以大慈悲心故疾得佛道者入是三
昧無障礙故所行智慧與佛相似若無量
阿僧祇劫應得或時超一阿僧祇劫百劫
乃至六十一劫如弗沙佛讃歎釋迦文佛
超越九劫
經舍利弗言但不離是三昧令菩薩摩訶
薩疾得阿耨多羅三藐三菩提更有諸餘三
昧須菩提語舍利弗言更有諸餘三昧菩
薩摩訶薩行是三昧疾得阿耨多羅三藐三
菩提舍利弗言何等三昧菩薩摩訶薩行是
疾得阿耨多羅三藐三菩提須菩提言諸菩
薩摩訶薩有三昧名首楞嚴行是三昧令菩
薩摩訶薩疾得阿耨多羅三藐三菩提有名
寶印三昧師子遊戲三昧妙月三昧月幢相
三昧諸法印三昧觀頂三昧畢法性三昧
畢幢相三昧金剛三昧入法印三昧三昧
王安立三昧放光三昧力進三昧出生三
昧必入辯才三昧入名字三昧觀方三昧陀
羅尼印三昧不妄三昧攝諸法海印三昧遍
覆虚空三昧金剛輪三昧寶斷三昧普照
三昧不求三昧無處住三昧無心三昧淨燈
三昧無邊明三昧能作明三昧普遍明三昧
堅淨諸三昧三昧無垢明三昧作樂三昧電
光三昧無盡三昧威徳三昧離盡三昧不動
三昧莊嚴三昧日光三昧月淨三昧淨明三
昧能作明三昧作行三昧知相三昧如金剛
三昧心住三昧遍照三昧安立三昧寶頂
三昧妙法印三昧法等三昧生喜三昧到
法頂三昧能散三昧壞諸法處三昧字等相
三昧離字三昧斷縁三昧不壞三昧無種
相三昧無處行三昧離闇三昧無去三昧
不動三昧度縁三昧集諸功徳三昧住無
心三昧妙淨華三昧覺意三昧無量辯三昧
無等等三昧度諸法三昧分別諸法三昧散
疑三昧無住處三昧一相三昧一性三昧
生行三昧一行三昧不一行三昧妙行三昧
達一切有底散三昧入言語三昧離音聲字
語三昧然炬三昧淨相三昧破相三昧一切
種妙足三昧不喜苦樂三昧不盡行三昧多
陀羅尼三昧攝諸邪正相三昧滅憎愛三
昧逆順三昧淨光三昧堅固三昧滿月淨光
三昧大莊嚴三昧能照一切世三昧三昧
等三昧無諍行三昧無住處樂三昧如住
定三昧壞身衰三昧壞語如虚空三昧離
著如虚空不染三昧舍利弗是菩薩摩訶
薩行是諸三昧疾得阿耨多羅三藐三菩提
復有無量阿僧祇三昧門陀羅尼門菩薩摩
訶薩學是三昧門陀羅尼門疾得阿耨多羅
三藐三菩提慧命須菩提隨佛心言當知是
菩薩摩訶薩行是諸三昧者以爲過去佛
諸所授記今現在十方諸佛亦授是菩薩
記是菩薩不見是諸三昧亦不念是三昧亦
不念我當入是三昧我今入是三昧我已入
是三昧是菩薩摩訶薩都無分別念舍利弗
問須菩提菩薩摩訶薩住是諸三昧已從過
去佛授記耶須菩提報言不也舍利弗何
以故般若波羅蜜不異諸三昧諸三昧不
異般若波羅蜜菩薩不異般若波羅蜜及
三昧般若波羅蜜及三昧不異菩薩般若
波羅蜜即是三昧三昧即是般若波羅蜜菩
薩即是般若波羅蜜及三昧般若波羅蜜及
三昧即是菩薩舍利弗語須菩提若三昧不
異菩薩菩薩不異三昧三昧即是菩薩菩薩
即是三昧菩薩云何知一切諸法等三昧須
菩提言若菩薩入是三昧是時不作是念我
以是法入是三昧以是因縁故舍利弗是菩
薩於諸三昧不知不念舍利弗言何以故不
知不念須菩提言諸三昧無所有故是故
菩薩不知不念爾時佛讃言善哉善哉須菩
提如我説汝行無諍三昧第一與此義相應
菩薩摩訶薩應如是學般若波羅蜜禪波羅
蜜毘梨耶波羅蜜羼提波羅蜜尸羅波羅蜜
檀波羅蜜四念處乃至十八不共法亦應如
是學論問曰如佛説涅槃一道所謂空無
相無作舍利弗何以更問有餘三昧令菩
薩疾得佛不答曰未近涅槃時多有餘道
近涅槃時惟有一道空無相無作諸餘三
昧皆入此三解脱門譬如大城多有諸門
皆得入城又如衆川萬流皆歸於海何等
餘三昧所謂首楞嚴三昧等諸三昧摩訶衍
品中佛自説有深難解者彼中當説若菩
薩能行是百八三昧等諸陀羅尼門十方諸
佛皆與授記所以者何是菩薩雖得是
諸三昧實無諸憶想分別我心故亦不作
是念我當入是三昧今入已入我當住
是三昧是我三昧以是心清淨微妙法不
著故諸佛授記爾時舍利弗還以空智慧
難須菩提言菩薩住是三昧取是三昧
相得授記耶須菩提言不也何以故三
事不異故般若不異三昧三昧不異般
若般若不異菩薩三昧菩薩三昧不異般
若般若三昧即是菩薩菩薩即是般若三
昧若三昧菩薩異者諸佛授其記不異
故無授記舍利弗復問若爾者三昧及一切
法平等不異須菩提言諸菩薩有諸法等
三昧入是三昧中諸法無異復次如先説
於諸三昧不作憶想分別覺與不覺諸
三昧自性無所有故菩薩不知不念佛以須
菩提自未得是三昧而善説菩薩微妙三昧
陀羅尼般若波羅蜜中不念不著是故讃言
善哉我説汝得無諍三昧第一如我所讃
不虚
經舍利弗白佛言世尊菩薩摩訶薩如是
學爲學般若波羅蜜耶佛告舍利弗菩薩摩
訶薩如是學爲學般若波羅蜜是法不可得
故乃至學檀波羅蜜是法亦不可得故學
四念處乃至學十八不共法是法不可得故
舍利弗白佛言世尊如是菩薩摩訶薩學般
若波羅蜜是法不可得耶佛言如是菩薩摩
訶薩學般若波羅蜜是法不可得舍利弗言
世尊何等法不可得佛言我不可得乃至
知者見者不可得畢竟淨故五陰不可得
十二入不可得十八界不可得畢竟淨故無
明不可得畢竟淨故乃至老死不可得畢竟
淨故苦諦不可得畢竟淨故集滅道諦不可
得畢竟淨故欲界不可得畢竟淨故色界無
色界不可得畢竟淨故四念處不可得畢竟
淨故乃至十八不共法不可得畢竟淨故六
波羅蜜不可得畢竟淨故須陀洹不可得畢
竟淨故斯陀含阿那含阿羅漢辟支佛不可
得畢竟淨故菩薩不可得畢竟淨故佛不可
得畢竟淨故舍利弗白佛言世尊何等是畢
竟淨佛言不出不生無得無作是名畢竟淨
舍利弗白佛言世尊菩薩摩訶薩若如是學
爲學何等法佛告舍利弗菩薩摩訶薩如是
學於諸法無所學何以故舍利弗諸法相
不如凡夫所著舍利弗白佛言世尊諸法
實相云何有佛言諸法無所有如是有如
是無所有是事不知名爲無明舍利弗白
佛言世尊何等無所有是事不知名爲無
明佛告舍利弗色受想行識無所有内空乃
至無法有法空故四念處乃至十八不共法
無所有内空乃至無法有法空故是中凡夫
以無明力渇愛故妄見分別説是無明是
凡夫爲二邊所縛是人不知不見諸法無所
有而憶想分別著色乃至十八不共法是人
著故於無所有法而作識知見是凡夫不知
不見何等不知不見不知不見色乃至十八
不共法亦不知不見以是故墮凡夫數如小
兒是人不出於何不出不出欲界不出色界
不出無色界聲聞辟支佛法中不出是人亦
不信不信何等不信色空乃至不信十八不
共法空是人不住不住何等不住檀波羅蜜
乃至不住般若波羅蜜不住阿毘跋致地乃
至不住十八不共法以是因縁故名爲凡夫
如小兒亦名著者何等爲著著色乃至識
著眼入乃至意入著眼界乃至意識界著婬
怒癡著諸邪見著四念處乃至著佛道舍利
弗白佛言世尊若菩薩摩訶薩作如是學
亦不學般若波羅蜜不得薩婆若佛語舍利
弗菩薩摩訶薩作如是學亦不學般若波羅
蜜不得薩婆若舍利弗白佛言世尊何以
故菩薩摩訶薩亦不學般若波羅蜜不得薩
婆若佛告舍利弗菩薩摩訶薩無方便故想
念分別著般若波羅蜜著禪波羅蜜毘梨耶
波羅蜜羼提波羅蜜尸羅波羅蜜檀波羅蜜乃
至十八不共法一切種智隨念分別著以是
因縁故菩薩摩訶薩如是學亦不學般若波
羅蜜不得薩婆若舍利弗白佛言世尊若菩
薩摩訶薩如是學亦不學般若波羅蜜不得
薩婆若佛告舍利弗菩薩摩訶薩如是學不
學般若波羅蜜不得薩婆若舍利弗白佛言
世尊菩薩摩訶薩今云何應學般若波羅蜜
得薩婆若佛告舍利弗言若菩薩摩訶薩學
般若波羅蜜時不見般若波羅蜜舍利弗
菩薩摩訶薩如是學學般若波羅蜜得薩婆
若以不可得故舍利弗白佛言世尊云何名
不可得佛言諸法内空乃至無法有法空故
論釋曰舍利弗上問但無受三昧疾得佛
更有餘三昧須菩提説更有餘三昧疾得
佛是菩薩不念不著是三昧過去現在諸
佛授記佛讃言善哉菩薩摩訶薩應如是
學般若波羅蜜乃至一切佛法是時舍利弗
作是念般若波羅蜜是空相諸三昧種種分
別相云何學諸三昧是爲學般若波羅蜜
是故問佛答舍利弗如是學般若波羅蜜
皆以不可得故以般若波羅蜜氣分相皆
在諸三昧中能如是學是爲學般若波羅
蜜乃至十八不共法佛即可之舍利弗復
問何等法不可得佛此中自説衆生空故畢
竟清淨故我不可得乃至知者見者須陀洹
乃至佛不可得法空故畢竟清淨故五衆不
可得乃至十八不共法不可得畢竟清淨者
不出不生不得不作等因邊不起故名爲不
出縁邊不起故名爲不生定生相不可得
故名爲不出不生不出不生故名不可得不
可得故名無作無起是起作法皆是虚誑離
如是相名畢竟清淨舍利弗問佛菩薩能
如是行畢竟眞淨道爲學何法爲得何
法佛答能如是學爲無所學無所得問曰
菩薩用是畢竟空學六波羅蜜乃至十八
不共法云何言無法可學答曰此中佛自
説諸法不如凡夫所著凡夫人心有無明
邪見等結使所聞所見所知皆異法相乃至
聞佛説法於聖道中果報中皆著汚染於
道舍利弗白佛言若凡夫人所見皆是不
實今是諸法云何有佛言諸法無所有凡夫
人於無所有處亦以爲有所以者何是凡
夫人離無明邪見不能有所觀以是故説
著無所有故名爲無明譬如空拳以誑小
兒小兒著故謂以爲有舍利弗問佛何等
法無所有著故名無明佛答色乃至十八不
共法是中無明愛故憶想分別是明是無明
墮有邊無邊失智慧明失智慧明故
不見不知色畢竟空無所有相自生憶想
分別而著乃至識衆十二入十八界十二因
縁或聞善法所謂六波羅蜜乃至十八不共
法亦如世間法憶想分別著聖法亦如是
以是故名墮凡夫數如小兒爲人輕笑
如人以指示月愚者但看指不看月智者
輕笑言汝何不得示者意指爲知月因
縁而更看指不知月諸佛賢聖爲凡夫
人説法而凡夫著音聲語言不取聖人意
不得實義不得實義故還於實中生著
佛今説凡夫所失故言不能過三界亦不
能離二乘不得聖人意故聞説諸法空
而不信不信故不行不住六波羅蜜乃至
十八不共法以失如是功徳故名爲凡夫
小兒是小兒著五衆十二入十八界三毒諸
煩惱乃至六波羅蜜十八不共法阿耨多羅
三藐三菩提皆著是故名爲著者舍利弗問
若菩薩如是行是名不行般若波羅蜜不
行般若波羅蜜不得薩婆若佛可舍利弗
言如是如是即爲説因縁所謂新行菩薩
無方便力聞是般若波羅蜜憶想分別尋求
欲取作是念我捨世間樂復不能得般
若波羅蜜是爲兩失專求欲得或謂説空
是般若波羅蜜或説空亦空是般若波羅蜜
或説諸法如實相是般若波羅蜜如是用六
十二見九十八使煩惱心著是般若波羅蜜
乃至一切種智亦如是以是著心學諸法
不能得薩婆若與此相違者能行般若波
羅蜜亦能得薩婆若所謂不見般若波羅
蜜不見行者不見縁法不見亦不見舍利
弗更問不見因縁佛答是菩薩入十八空
故不見非以無智故不見
大智度論卷第四十三

大智度論釋幻人無作品第十一
卷第四
十四
　　龍樹菩薩造
　　後秦龜茲國鳩摩羅什奉　　詔譯
經爾時慧命須菩提白佛言世尊若當有
人問言幻人學般若波羅蜜當得薩婆若不
幻人學禪波羅蜜毘梨耶波羅蜜羼提波羅蜜
尸羅波羅蜜檀波羅蜜學四念處乃至十八
不共法及一切種智得薩婆若不我當云何
答
佛告須菩提我還問汝隨汝意答我須菩
提於汝意云何色與幻有異不受想行識與
幻有異不須菩提言不也世尊佛言於汝意
云何眼與幻有異不乃至意與幻有異不色
乃至法與幻有異不眼界乃至意識界與幻有
異不眼觸乃至意觸眼觸因縁生受乃至意
觸因縁生受與幻有異不須菩提言不也世
尊於汝意云何四念處與幻有異不乃至八
聖道分與幻有異不不也世尊於汝意云何
空無相無作與幻有異不不也世尊須菩提
於汝意云何檀波羅蜜與幻有異不乃至十
八不共法與幻有異不不也世尊須菩提於
汝意云何阿耨多羅三藐三菩提與幻有異
不不也世尊何以故色不異幻幻不異色色
即是幻幻即是色世尊受想行識不異幻幻
不異受想行識識即是幻幻即是識世尊眼
不異幻幻不異眼眼即是幻幻即是眼眼觸
因縁生受乃至意觸因縁生受亦如是世尊
四念處不異幻幻不異四念處四念處即是
幻幻即是四念處乃至阿耨多羅三藐三菩
提不異幻幻不異阿耨多羅三藐三菩提阿
耨多羅三藐三菩提即是幻幻即是阿耨多
羅三藐三菩提佛告須菩提於汝意云何幻
有垢有淨不不也世尊須菩提於汝意云何
幻有生有滅不不也世尊若法不生不滅是
法能學般若波羅蜜當得薩婆若不不也世
尊於汝意云何五受陰假名是菩薩不如是
世尊於汝意云何五受陰假名有生滅垢淨
不不也世尊於汝意云何若法但有名字非
身非身業非口非口業非意非意業不生不
滅不垢不淨如是法能學般若波羅蜜得薩
婆若不不也世尊菩薩摩訶薩若能如是學
般若波羅蜜當得薩婆若以無所得故須菩
提白佛言世尊菩薩摩訶薩應如是學般若
波羅蜜得阿耨多羅三藐三菩提如幻人
學何以故世尊當知五陰即是幻人幻人
即是五陰佛告須菩提於汝意云何是五
陰學般若波羅蜜當得薩婆若不不也世尊
何以故是五陰性無所有無所有性亦不
可得佛告須菩提於汝意云何如夢五陰
學般若波羅蜜當得薩婆若不不也世尊何
以故夢性無所有無所有性亦不可得於
汝意云何如響如影如焔如化五衆學般若
波羅蜜當得薩婆若不不也世尊何以故響
影焔化性無所有無所有性亦不可得六情
亦如是世尊識即是六情六情即是五衆
是法皆内空故不可得乃至無法有法空
故不可得論問曰須菩提何以故以是
事問佛若人問幻人學般若波羅蜜得
作佛不應答言不得幻人虚誑無有本
末是事易答何以故問佛答曰上品佛答
舍利弗甚深空義須菩提作是念諸法一相
無分別若爾者幻人及實菩薩無異而菩薩
行諸功徳得作佛幻人無實但誑人眼不
能作佛問曰幻人不能行功徳以無心
識云何言行答曰雖實不行人見似行故
名爲行如幻人以飮食財物七寶布施出
家持戒忍辱精進坐禪説法等無智人謂是
爲行不知是幻須菩提作是念若如佛説
諸法一相無所有但是虚誑幻人及實菩薩
乃至佛等無有異如幻人亦幻作佛行六
波羅蜜降魔兵坐道場成佛道放光明
説法度人實菩薩行實道得作佛度衆
生有何差別佛言我還問汝隨汝意答我
問曰佛何以不直答而還問令隨意答答
曰須菩提以空智慧觀三界五衆皆空心
生厭離諸煩惱習故雖能總相知諸佛法
空猶有所貴不能觀佛法如幻無所有
以是故方喩説如汝以五衆空爲證諸佛
法亦爾汝觀世間五衆爲空我觀佛法亦
爾是故問須菩提於汝意云何色與幻有
異不幻與色有異不乃至受想行識亦如
是若異者汝應問若不異不應作是問
須菩提言不異問曰若色不異幻可爾
幻人有色故云何言受想行識如幻不異
答曰幻人有喜樂憂苦相無智人見謂爲
有受想行識復次佛譬喩欲令人知五
受衆虚誑如幻五受衆雖與幻無異佛欲
令解故爲作譬喩衆生謂幻是虚誑五受衆
雖有與幻無異是故須菩提一心籌量知
五衆與幻無異所以者何如幻人色誑肉
眼能令生憂喜苦樂五受衆亦能誑慧眼
令生貪欲瞋惱諸煩惱等如幻因少許呪
術物事語言爲本能現種種事城郭廬觀
等五受衆亦以先世少許無明術因縁有諸
行識名色等種種以是故説不異如人見
幻事生著心廢其生業幻滅時生悔五受
衆亦如是先業因縁幻生今五衆受五欲
生貪瞋無常壞時心乃生悔我云何著是
幻五衆失諸法實相佛問須菩提樂説門
故答言幻與色不異若不異是色法即是
空入不生不滅法中法若不生不滅云何
行般若波羅蜜得作佛須菩提作是念若
爾者菩薩何以故種種行道求阿耨多羅三
藐三菩提佛知其念即答五衆虚誑但以假
名故號爲菩薩是假名中無業無業因縁
無心無心數法無垢無淨畢竟空故佛言
菩薩應如幻人行般若波羅蜜五衆即是
幻人無異從先世業因縁幻業出故是五
衆亦不能得成就佛何以故性無所有故
餘夢化影響等亦如是問曰何以故説識即
是六情六情即是五衆答曰是識十二因縁
中第三事是中亦有色亦有心數法未熟
故受識名從識生六入是二時倶有五衆
色成故名五情名成故名意情六情不離
五衆以是故説識即是六情問曰若爾者
十二因縁中處處皆有五衆何以但説六
情有五衆答曰是識今身之本衆生於現
在法中多錯名色未熟未有所能故不説
六情受苦樂能生罪福故説其餘十一因
縁故説五衆復次佛知五百歳後學者分別
諸法相各異離色法説識離識法説色
欲破是諸見令入畢竟空故識中雖無
五情而説識即是六情六情中雖不具五
衆而説六情即是五衆復次先世但有心
住六情作種種憶想分別故生今世六情
五衆身從今世身起種種結使造後世六
情五衆如是等展轉是故説識即是六情六
情即是五衆是法内空中不可得乃至無法
有法空中不可得
經須菩提白佛言世尊新發大乘意菩薩
聞説般若波羅蜜將無驚怖畏佛告須菩
提若新發大乘意菩薩於般若波羅蜜無方
便亦不得善知識是菩薩或驚或怖或畏須
菩提白佛言世尊何等是方便菩薩行是方
便不驚不畏不怖佛告須菩提有菩薩摩訶
薩行般若波羅蜜應薩婆若心觀色無常相
是亦不可得觀受想行識無常相是亦不可
得須菩提是名菩薩摩訶薩行般若波羅蜜
中方便復次須菩提菩薩摩訶薩應薩婆若
心觀色苦相是亦不可得受想行識亦如是
應薩婆若心觀色無我相是亦不可得受想
行識亦如是復次須菩提菩薩摩訶薩應薩
婆若心觀色空相是亦不可得受想行識亦
如是觀色無相相是亦不可得受想行識亦
如是觀色無作相是亦不可得受想行識亦
如是觀色寂滅相是亦不可得乃至識亦如
是觀色離相是亦不可得乃至識亦如是是
名菩薩摩訶薩行般若波羅蜜中方便復次
須菩提菩薩摩訶薩行般若波羅蜜觀色無
常相是亦不可得觀色苦相無我相空相無
相相無作相寂滅相離相是亦不可得受想
行識亦如是是時菩薩作是念我當爲一切
衆生説是無常法是亦不可得當爲一切衆
生説苦相無我相空相無相相無作相寂滅相
離相是亦不可得是名菩薩摩訶薩檀波羅
蜜復次須菩提菩薩摩訶薩不以聲聞辟支
佛心觀色無常亦不可得不以聲聞辟支佛
心觀識無常亦不可得不以聲聞辟支佛心
觀色苦無我空無相無作寂滅離亦不可得
受想行識亦如是是名菩薩摩訶薩尸羅
波羅蜜復次須菩提菩薩摩訶薩行般若波
羅蜜是諸法無常相乃至離想忍欲樂是名
菩薩摩訶薩羼提波羅蜜復次須菩提菩薩
摩訶薩行般若波羅蜜應薩婆若心觀色無
常相亦不可得乃至離相亦不可得受想行
識亦如是應薩婆若心不捨不息是名菩薩
摩訶薩毘梨耶波羅蜜復次須菩提菩薩摩
訶薩行般若波羅蜜不起聲聞辟支佛意及
餘不善心是名菩薩摩訶薩禪波羅蜜復次
須菩提菩薩摩訶薩行般若波羅蜜如是思
惟不以空色故色空色即是空空即是色
受想行識亦如是不以空眼故眼空眼即是
空空即是眼乃至意觸因縁生受不以空受
故受空受即是空空即是受不以空四念處
故四念處空四念處即是空空即是四念處
乃至不以空十八不共法故十八不共法空
十八不共法即是空空即是十八不共法如
是須菩提菩薩摩訶薩行般若波羅蜜不驚
不畏不怖須菩提白佛言世尊何等是菩薩
摩訶薩善知識守護故聞説是般若波羅蜜
不驚不畏不怖佛告須菩提菩薩摩訶薩善
知識者説色無常亦不可得持是善根不向
聲聞辟支佛道但向一切智是名菩薩摩訶
薩善知識説受想行識無常亦不可得持是
善根不向聲聞辟支佛道但向一切智是名
菩薩摩訶薩善知識須菩提菩薩摩訶薩復
有善知識説色苦亦不可得説受想行識苦
亦不可得説色無我亦不可得受想行識無
我亦不可得説色空無相無作寂滅離亦不
可得受想行識空無相無作寂滅離亦不可
得持是善根不向聲聞辟支佛道但向一切
智須菩提是名菩薩摩訶薩善知識須菩提
菩薩摩訶薩復有善知識説眼無常乃至離
亦不可得乃至意觸因縁生受説無常乃至
離亦不可得持是善根不向聲聞辟支佛道
但向一切智是名菩薩摩訶薩善知識須菩
提菩薩摩訶薩復有善知識説修四念處法
乃至離亦不可得持是善根不向聲聞辟支
佛道但向一切智須菩提是名菩薩摩訶薩
善知識乃至説修十八不共法修一切智亦
不可得持是善根不向聲聞辟支佛道但向
一切智是名菩薩摩訶薩善知識論問曰
須菩提何以生此疑問佛言新發意菩薩聞
是將無恐怖答曰聞無有菩薩行般若
波羅蜜者但空五衆法亦不能行般若波
羅蜜以是故生疑誰當行般若波羅蜜
是故問佛佛言若菩薩内外因縁不具足
當有恐怖内因縁者無正憶念無利智慧
於衆生中無深悲心内無如是等方便外
因縁者不生中國土不得聞般若波羅蜜
不得善知識能斷疑者無如是等外因縁
内外因縁不和合故生驚怖畏今須菩提
問是方便佛答一切種智相應心觀諸法
亦不得諸法問曰方便有觀色無常等種
種相故不怖畏今何以但説薩婆若相應心
觀諸法故不恐不怖答曰菩薩先來但觀
諸法空心麁故生著今憶想分別觀如佛
意於衆生中起大悲不著一切法於智
慧無所礙但欲度衆生以無常空等種
種觀諸法亦不得是法如是觀諸法已作
是念我以是法度衆生令離顛倒以是
故心不著不見定實有一法譬如藥師和
合諸藥冷病者與熱藥於熱病中爲非藥
二施中法施大故是名檀波羅蜜五波羅蜜
亦如是隨義分別復次菩薩方便者非十
八空故令色空何以故不以是空相強
令空故色即是空是色從本已來常自空
色相空故空即是色乃至諸佛法亦如是善
知識者教人令以是智慧迴向阿耨多羅
三藐三菩提菩薩先知無常空等諸觀今
惟説迴向爲異
經須菩提白佛言世尊云何菩薩摩訶薩
行般若波羅蜜無方便隨惡知識聞説是般
若波羅蜜驚怖畏佛告須菩提菩薩摩訶
薩離一切智心修般若波羅蜜得是般若波
羅蜜念是般若波羅蜜禪波羅蜜毘梨耶波
羅蜜羼提波羅蜜尸羅波羅蜜檀波羅蜜皆
得皆念復次須菩提菩薩摩訶薩離薩婆若
心觀色内空乃至無法有法空觀受想行識
内空乃至無法有法空觀眼内空乃至無法
有法空乃至觀意觸因縁生受内空乃至無
法有法空於諸法空有所念有所得復次須
菩提菩薩摩訶薩行般若波羅蜜離薩婆若
心修四念處亦念亦得乃至修十八不共法
亦念亦得如是須菩提菩薩摩訶薩行般若
波羅蜜以無方便故聞是般若波羅蜜驚
怖畏須菩提白佛言世尊云何菩薩摩訶
薩隨惡知識聞般若波羅蜜驚怖畏佛告
須菩提菩薩摩訶薩惡知識教離般若波羅
蜜離禪波羅蜜毘梨耶波羅蜜羼提波羅蜜
尸羅波羅蜜檀波羅蜜須菩提是名菩薩摩
訶薩惡知識須菩提菩薩摩訶薩復有惡知
識不説魔事不説魔罪不作是言惡魔作佛
形像來教菩薩離六波羅蜜語菩薩言善男
子用修般若波羅蜜爲用修禪波羅蜜毘梨
耶波羅蜜羼提波羅蜜尸羅波羅蜜檀波羅蜜
爲當知是菩薩摩訶薩惡知識復次須菩
提惡魔復作佛形像到菩薩所爲説聲聞經
若修妬路乃至優波提舍教詔分別演説
如是經終不爲説魔事魔罪當知是菩薩摩
訶薩惡知識復次須菩提惡魔作佛形像到
菩薩所作是語善男子汝無眞菩薩心亦非
阿毘跋致地汝亦不能得阿耨多羅三藐三
菩提不爲説如是魔事魔罪當知是菩薩惡
知識復次須菩提惡魔作佛形像到菩薩
所語菩薩言善男子色空無我無我所受想
行識空無我無我所眼空無我無我所乃至
意觸因縁生受空無我無我所檀波羅蜜空
乃至般若波羅蜜空四念處空乃至十八不
共法空汝用阿耨多羅三藐三菩提爲如是
魔事魔罪不説不教當知是菩薩惡知識復
次須菩提惡魔作辟支佛身到菩薩所語菩
薩言善男子十方皆空是中無佛無菩薩無
聲聞如是魔事魔罪不説不教當知是菩薩
摩訶薩惡知識復次須菩提惡魔作和尚
阿闍梨身到菩薩所教離菩薩道教離一
切種智教離四念處乃至八聖道分教離檀
波羅蜜乃至教離十八不共法教入空無相
無作作是言善男子汝修念是諸法得聲聞
證用阿耨多羅三藐三菩提爲如是魔事魔
罪不説不教當知是菩薩惡知識復次須菩
提惡魔作父母形像到菩薩所語菩薩言
子汝爲須陀洹果證故勤精進乃至阿羅漢
果證故勤精進汝用阿耨多羅三藐三菩提
爲求阿耨多羅三藐三菩提當受無量阿僧
祇劫生死截手截脚受諸苦痛如是魔事魔
罪不説不教當知是菩薩惡知識復次須菩
提惡魔作比丘形像到菩薩所語菩薩言
眼無常可得法乃至意無常可得法眼苦眼
無我眼空無相無作寂滅離説可得法乃至
意亦如是用有所得法説四念處乃至用有
所得法説佛十八不共法須菩提如是魔事
魔罪不教不説當知是菩薩惡知識知已當
遠離之論釋曰先略説無方便今欲廣
説無方便所謂離一切種智相應心行般若
波羅蜜取是般若波羅蜜定相五波羅蜜
乃至諸佛法亦如是是自無方便又得
惡知識教故復次惡知識大失利益種種壞
人是大惡因縁故佛更種種因縁説惡知識
相惡知識者教人遠離六波羅蜜或不信
罪福報故教遠離或著般若波羅蜜故言
諸法畢竟空汝何所行或讃歎小乘汝但
自免老病死苦衆生何豫汝事如是等種
種因縁教令遠離是名惡知識復次惡知
識者不教弟子令覺知魔是佛賊魔者
欲界主有大力勢常憎行道者佛威力大故
魔無所能但能壞小菩薩乃至作佛形像
來壞菩薩行六波羅蜜或讃歎開解論説
隨聲聞所應學經法或作佛身來語之
言汝不任得佛或説眼等一切諸法空何
用是阿耨多羅三藐三菩提爲或作辟支佛
身或説十方世界中三乘人空求佛道者但
有空名汝云何欲作佛或教令遠離菩薩
三十七品令入聲聞三解脱門中汝入是
三門實際作證得盡衆苦汝勤精進汝爲
得四果故何用阿耨多羅三藐三菩提爲
或作和尚阿闍梨父母來教令遠離佛道
空當受是截手脚耳鼻等以與求者若不
與則破求佛意若與則受是辛苦或時作
阿羅漢比丘被服來爲説眼是定無常相
苦空無我相無作寂滅離乃至諸佛法亦如
是用有所得取相憶念分別説如是等種
種無量魔事不教令覺知是爲惡知識遠
離者以其無利益如軟語賊轉來親近
近則害人惡知識復過於是所以者何是
賊但能害今世一身惡知識則世世害人賊
但能害命奪財惡知識則害慧念命根奪
佛法無量寶知已急當身心遠離
　　大智度論釋句義品第十二
經爾時須菩提白佛言世尊云何爲菩薩
句義佛告須菩提無句義是菩薩句義何以
故阿耨多羅三藐三菩提中無有義處亦無
我以是故無句義是菩薩句義須菩提譬如
鳥飛虚空無有足迹菩薩句義無所有亦如
是須菩提譬如夢中所見無處所菩薩句義
無所有亦如是須菩提譬如幻無有實義如
焔如響如影如佛所化無有實義菩薩句義
無所有亦如是須菩提譬如如法性法相法
位實際無有義菩薩句義無所有亦如是須
菩提譬如幻人色無有義幻人受想行識無
有義菩薩摩訶薩行般若波羅蜜時菩薩句
義無所有亦如是須菩提如幻人眼無有義
乃至意無有義須菩提如幻人色無有義乃
至法無有義眼觸乃至意觸因縁生受無有
義菩薩摩訶薩行般若波羅蜜時菩薩句義
無所有亦如是須菩提如幻人行内空時無
有義乃至行無法有法空無有義菩薩摩訶
薩行般若波羅蜜時菩薩句義無所有亦如
是須菩提如幻人行四念處乃至十八不共
法無有義菩薩摩訶薩行般若波羅蜜時菩
薩句義無所有亦如是須菩提如多陀阿伽
度阿羅訶三藐三佛陀色無有義是色無有
故菩薩摩訶薩行般若波羅蜜時菩薩句義
無所有亦如是須菩提如多陀阿伽度阿羅
訶三藐三佛陀受想行識無有義是識無有
故菩薩摩訶薩行般若波羅蜜時菩薩句義
無所有亦如是須菩提如佛眼無處所乃至
意無處所色乃至法無處所眼觸乃至意觸
因縁生受無處所菩薩摩訶薩行般若波羅
蜜時菩薩句義無所有亦如是須菩提如佛
内空無處所乃至無法有法空無處所菩薩
摩訶薩行般若波羅蜜時菩薩句義無所有
亦如是須菩提如佛四念處無處所乃至十
八不共法無處所菩薩摩訶薩行般若波羅
蜜時菩薩句義無所有亦如是須菩提如有
爲性中無無爲性義無爲性中無有爲性義
菩薩摩訶薩行般若波羅蜜時菩薩句義無
所有亦如是須菩提如不生不滅義無處
所菩薩摩訶薩行般若波羅蜜時菩薩句
義無所有亦如是須菩提如不作不出不
得不垢不淨無處所菩薩句義無所有亦如
是須菩提白佛言何法不生不滅故無處所
何法不作不出不得不垢不淨故無處所佛
告須菩提色不生不滅故無處所受想行識
不生不滅故無處所乃至不垢不淨亦如是
入界不生不滅故無處所乃至不垢不淨亦
如是四念處不生不滅故無處所乃至不垢
不淨亦如是乃至十八不共法不生不滅故
無處所乃至不垢不淨亦如是須菩提菩薩
摩訶薩行般若波羅蜜時菩薩句義無所有
亦如是須菩提如四念處淨義畢竟不可得
須菩提菩薩摩訶薩行般若波羅蜜時菩薩
句義無所有亦如是須菩提如四正懃乃至
十八不共法淨義畢竟不可得菩薩摩訶薩
行般若波羅蜜時菩薩句義無所有亦如是
須菩提如淨中我不可得我無所有故乃至
淨中知者見者不可得知見無所有故須菩
提菩薩摩訶薩行般若波羅蜜時菩薩句義
無所有亦如是須菩提譬如日出時無有黒
闇菩薩摩訶薩行般若波羅蜜時菩薩句義
無所有亦如是須菩提譬如劫燒時無一切
物菩薩摩訶薩行般若波羅蜜時菩薩句義
無所有亦如是須菩提佛戒中無破戒須菩
提菩薩摩訶薩行般若波羅蜜時菩薩句義
無所有亦如是須菩提如佛定中無亂心佛
慧中無有愚癡佛解脱中無不解脱解脱知
見中無不解脱知見須菩提菩薩摩訶薩行
般若波羅蜜時菩薩句義無所有亦如是須
菩提譬如佛光中日月光不現佛光中四天
王天三十三天夜磨天兜率陀天化樂天他
化自在天梵衆天乃至阿迦尼吒天光不現
須菩提菩薩摩訶薩行般若波羅蜜時菩薩
句義無所有亦如是何以故是阿耨多羅三
藐三菩提菩薩菩薩句義是一切法皆不合
不散無色無形無對一相所謂無相如是
須菩提菩薩摩訶薩一切法無礙相中應當
學亦應當知論問曰上來佛與須菩提種
種因縁破菩薩字今何以問菩薩句義答曰
須菩提破菩薩字佛不破言菩薩字從本
已來畢竟空但五衆中數假名菩薩而衆生
以假名爲實佛言假名無實但從諸法數和
合爲名復次諸佛法無量無邊不可思議須
菩提因菩薩字空説般若波羅蜜相今欲
聞佛説菩薩字義因是説般若波羅蜜復
次應問因縁無量無邊所謂佛音聲有六十
種莊嚴能令諸天專聽何況人但音聲令
人樂聞何況説大利益義須菩提從佛聞
是事未發意人當發阿耨多羅三藐三菩
提發意者未行六波羅蜜當令行行者
不清淨當令清淨清淨行者當令住阿鞞
跋致地成就衆生具足佛法乃至一生補
處如是等種種無量因縁利益故佛以須菩
提爲問主語一切十方世界在會衆生佛
告須菩提無句義是菩薩句義阿耨多
羅三藐三菩提無處所亦無我無名於是
中無依止處即是法空無我名者無得道
者佛謂須菩提若汝知無我無我所得
阿羅漢者菩薩亦如是於阿耨多羅三藐
三菩提中無我無我所譬如鳥飛虚空無
有足迹菩薩句義亦如是行諸法虚空
中無依止著處以是故言無菩薩句義問
曰何等是菩薩句義答曰天竺語法衆字
和合成語衆語和合成句如菩爲一字提
爲一字是二不合則無語若和合名爲菩
提秦言無上智慧薩埵或名衆生或是大
心爲無上智慧故出大心名爲菩提薩
埵願欲令衆生行無上道是名菩提薩埵
復次此品佛及佛弟子種種因縁説菩薩摩
訶薩義菩提一語薩埵一語二語和合故名
爲義若説名字語句皆同一事無所在今
須菩提問以何定相法爲菩薩句義天竺
言波陀秦言句是波陀有種種義如後譬
喩中説問曰但以鳥飛虚空足明句義何
以種種廣説答曰衆生聽受種種不同有
好義者有好譬喩者譬喩可以解義因
譬喩心則樂著如人從生端政加以嚴
飾益其光榮此譬喩中多以譬喩明
義如後所説所謂如夢如影如響如佛所
化是事虚誑如先説菩薩義亦如是但可
耳聞虚誑無實以是故菩薩不應自高
如法性法相實際等句無有定義如幻人
無五衆乃至諸佛法如佛無五衆乃至一
切法如有爲法中無無爲法如無爲法中
無有爲法無爲法不生不滅等諸法中無不
生不滅相亦無異相如三十七品無清淨
相何以故有人著是三十七品法即是結
使如我乃至知者見者淨相不可得問曰我
乃至知者見者等云何淨答曰種種求覓我
相不可得是名我淨第一義中無淨無
不淨譬如洗臭死狗乃至皮毛血肉骨髓
都盡是時非狗非猪不得言淨不得言
不淨我乃至知者見者亦如是以無我空智
慧求我相不可得是時非有我非無我
如日出無闇劫盡時無一切物如佛五衆
戒中破戒不可得如日月星宿眞珠等諸天
鬼神龍王光於佛光中則不現從大福徳
神通力生故菩薩句義亦如是入是般若
波羅蜜智慧光中則不現因是譬喩教諸
菩薩當學一切法不取相無所得故
經須菩提白佛言世尊何等是一切法云
何一切法中無礙相應學應知佛告須菩提
一切法者善法不善法記法無記法世間法
出世間法有漏法無漏法有爲法無爲法共法
不共法須菩提是名爲一切法菩薩摩訶薩
是一切法無礙相中應學應知須菩提白佛
言世尊何等名世間善法佛告須菩提世間
善法者孝順父母供養沙門婆羅門敬事尊
長布施福處持戒福處修定福處勸導福
事方便生福徳世間十善道九相脹相血
相壞相膿爛相青相噉相散相骨相燒相四
禪四無量心四無色定念佛念法念僧念
戒念捨念天念善念安般念身念死是名世
間善法何等不善法奪他命不與取邪婬
妄語兩舌惡口非時語貪欲惱害邪見
是十不善道等是名不善法何等記法若善
法若不善法是名記法何等無記法無記身
業口業意業無記四大無記五衆十二入十
八界無記報是名無記法何等名世間法世
間法者五衆十二入十八界十善道四禪四
無量心四無色定是名世間法何等名出世
間法四念處四正懃四如意足五根五力七
覺分八聖道分空解脱門無相解脱門無作
解脱門三無漏根未知欲知根知根知已
根三三昧有覺有觀三昧無覺有觀三昧無
覺無觀三昧明解脱念慧正憶八背捨何等
八色觀色是初背捨内無色相外觀色是
二背捨淨背捨身作證是三背捨過一切色
相故滅有對相故一切異相不念故入無邊
虚空處是四背捨過一切無邊虚空處入一
切無邊識處是五背捨過一切無邊識處入
無所有處是六背捨過一切無所有處入非
有想非無想處是七背捨過一切非有想非
無想處入滅受想定是八背捨九次第定何
等九離欲離惡不善法有覺有觀離生喜樂
入初禪滅諸覺觀内清淨故一心無覺無觀
定生喜樂入第二禪離喜故行捨受身樂聖
人能説能捨念行樂入第三禪斷苦樂故
先滅憂喜故不苦不樂捨念淨入第四禪過
一切色相故滅有對相故一切異相不念故
入無邊虚空處過一切無邊虚空處入一
切無邊識處過一切無邊識處入無所有處
過一切無所有處入非有想非無想處過一
切非有想非無想處入滅受想定復有出世
間法内空乃至無法有法空佛十力四無所
畏四無礙智十八不共法一切智是名出世
間法何等爲有漏法五受衆十二入十八界
六種六觸六受四禪乃至四無色定是名有
漏法何等爲無漏法四念處乃至十八不共
法及一切種智是名無漏法何等爲有爲
法若法生住滅欲界色界無色界五衆乃至
意觸因縁生受四念處乃至十八不共法及
一切智是名有爲法何等爲無爲法不生不
住不滅若染盡瞋盡癡盡如不異法相法性
法住實際是名無爲法何等爲共法四禪
四無量心四無色定如是等是名共法何等
爲不共法四念處乃至十八不共法是名不
共法菩薩摩訶薩於是自相空法中不應著
不動故菩薩亦應知一切法不二相不動故
是名菩薩義論問曰須菩提何以故先
問世間善法後問出世間法答曰先問麁
後當問細先知世間相後則能知出世間
相世間善法者知有罪有福果報有今世
後世有世間有涅槃有佛等諸賢聖今世
後世及諸法實相證所謂孝順父母等乃至
十念如法得物供養供給沙門婆羅門沙
門名爲出家求道人婆羅門名爲在家學問
人是二人於世間難爲能爲利益衆生故
應當供養尊長者叔伯姊兄等恭敬供養是
一切修家法布施持戒修定勸導如初品中
説方便生福徳如懺悔隨喜請佛久住不涅
槃轉法輪如雖行空不著空還修行諸善
如是等方便生諸福徳十善道乃至四無色
如先説十念中八事如先説善念者思惟
分別善業因縁制伏其心復次涅槃是眞善
法常繋心念涅槃是善念身念即是身念處
與善法相違是名不善法無記法者所謂
威儀心工巧心變化心及是起身業口業
除善不善五衆餘五衆及虚空非數縁滅等
世間法者五衆或善或不善或無記十二入
八無記四三種十八界八無記十三種十善
道四禪四無量心四無色定是善法凡夫人
能得能成就故又自不能出世間故名
爲世間法出世間法者三十七品三解脱
門三無漏根三三昧如先説明解脱明者三
明解脱者有爲解脱無爲解脱念者十念慧
者十一智慧正憶者隨諸法實相觀如隨
身法觀一切善法之本復次八背捨九次第
定十八空十力四無所畏十八不共法如
先義中廣説是四念處等一心爲道故又八
背捨九次第定等凡夫人所不得名爲
出世間念慧正憶雖有二種世間出世間此
中説出世間有漏法者五衆等四禪四無
量四無色定無漏法者非世間是四念處
乃至十八不共法有爲法略説三相所謂生
住滅三界繋乃至四念處乃至十八不共法
雖爲無爲法以作法故是爲有爲法與有
爲相違是爲無爲法復次滅三毒等諸煩
惱五衆等不次第相續如法相法性法住
實際等是名無爲法問曰色如色不離如
如不離色色是有爲云何是無爲答曰色
有二種一者凡夫肉眼憶想分別色二者
聖人心所知色實相如涅槃凡夫人所知
色名爲色是色入如中更不生不滅如
有爲雖是五衆而有種種名字所謂十二
入十八界因縁等無爲法雖有三種亦種種
分別名字所謂如法相法住實際等共法
者凡夫聖人生處入定處共故名爲共法不
共法者四念處乃至十八不共法菩薩分別
知此諸法各各相是法皆從因縁和合生故
無性無性故自性空菩薩住是無障礙法中
不動以不二入法門入一切法不動故
大智度論卷第四十四

大智度論釋摩訶薩品第十三卷
四
十
五
　　龍樹菩薩造
　　後秦龜茲國三藏鳩摩羅什譯
經爾時須菩提白佛言世尊何以故名爲
摩訶薩佛告須菩提是菩薩於畢定衆中爲
上首是故名爲摩訶薩須菩提白佛言世尊
何等爲畢定衆是菩薩摩訶薩而爲上首佛
告須菩提畢定衆者性地人八人須陀洹
斯陀含阿那含阿羅漢辟支佛初發心菩薩
乃至阿鞞跋致地菩薩須菩提是爲畢定
衆菩薩爲上首菩薩摩訶薩於是中生大
心不可壞如金剛當爲畢定衆作上首須
菩提白佛言世尊何等是菩薩摩訶薩生大
心不可壞如金剛佛告須菩提菩薩摩訶薩
應生如是心我當於無量生死中大誓莊
嚴我應當捨一切所有我應當等心於一切
衆生我應當以三乘度脱一切衆生令入無
餘涅槃我度一切衆生已無有乃至一人入
涅槃者我應當解一切諸法不生相我應當
純以薩婆若心行六波羅蜜我應當學智慧
了達一切法我應當了達諸法一相智門我
應當了達乃至無量相智門須菩提是名菩
薩摩訶薩生大心不可壞如金剛是菩薩摩
訶薩住是心中於諸畢定衆中而爲上首是
法用無所得故須菩提菩薩摩訶薩應生如
是心我當代十方一切衆生若地獄衆生若
畜生衆生若餓鬼衆生受諸苦痛爲一一
衆生無量百千億劫代受地獄中苦乃至是
衆生入無餘涅槃以是法故爲是衆生受諸
勤苦是衆生入無餘涅槃已然後自種善根
無量百千萬億阿僧祇劫當得阿耨多羅三
藐三菩提須菩提是爲菩薩摩訶薩大心不
可壞如金剛住是心中爲畢定衆作上首復
次須菩提菩薩摩訶薩生大快心住是大快
心中爲畢定衆作上首須菩提白佛言世
尊何等是菩薩摩訶薩大快心佛言菩薩摩
訶薩從初發意乃至阿耨多羅三藐三菩提
不生染心瞋恚心愚癡心不生惱心不生聲
聞辟支佛心是名菩薩摩訶薩大快心住是
心中爲畢定衆作上首亦不念有是心復次
須菩提菩薩摩訶薩應生不動心須菩提白
佛言云何名不動心佛言常念一切種智
心亦不念有是心是名菩薩摩訶薩不動
心復次須菩提菩薩摩訶薩於一切衆生中
應生利益安樂心云何名利益安樂心救濟




一切衆生不捨一切衆生是事亦不念有是
心是名菩薩摩訶薩於一切衆生中生利益
安樂心如是須菩提是菩薩摩訶薩行般若
波羅蜜於畢定衆中最爲上首復次須菩
提菩薩摩訶薩應當行欲法喜法樂法心何
等是法所謂不破諸法實相是名爲法何等
名欲法喜法信法忍法受法是名欲法
喜法何等名樂法常修行是法是名樂法
如是須菩提菩薩摩訶薩行般若波羅蜜於
畢定衆中能爲上首是法用無所得故復次
須菩提菩薩摩訶薩行般若波羅蜜時住内
空乃至無法有法空能爲畢定衆作上首是
法用無所得故復次須菩提菩薩摩訶薩行
般若波羅蜜時住四念處中乃至住十八不
共法中能爲畢定衆作上首是法用無所
得故復次須菩提菩薩摩訶薩行般若波羅
蜜時住如金剛三昧乃至離著虚空不染三
昧中住於畢定衆作上首是法用無所得故
如是須菩提菩薩摩訶薩住是諸法中能爲
畢定衆作上首以是因縁故名爲摩訶薩
論釋曰須菩提已從佛聞菩薩義今問摩
訶薩義摩訶者秦言大薩埵秦言心或言
衆生是衆生於世間諸衆生中第一最上故
名爲大又以大心知一切法欲度一切衆
生是名爲大復次菩薩故名摩訶薩摩訶
薩故名菩薩以發心爲無上道故復次如
讃菩薩摩訶薩義品中此中應廣説復次
佛此中自説摩訶薩義衆生有三分一者正
定必入涅槃二者邪定必入惡道三者不
定於正定衆生中當最大故名摩訶薩大衆
者除佛餘一切賢聖所謂性地人是聖人性
中生故名爲性如小兒在貴家生雖小未
有所能後必望成大事是地從煖法乃
至世間第一法八人名見諦道十五心中行
問曰是十五心中何以名爲八人答曰思惟
道中用智多見諦道中多用見忍智隨於
忍所以者何忍功大故復次忍智二事能斷
能證八忍中住故名爲八人須陀洹斯陀含
阿那含阿羅漢辟支佛義如先説初發意菩
薩者有人言初發意者得無生法忍隨阿
耨多羅三藐三菩提相發心是名初發意名
眞發心了了知諸法實相及知心相破諸
煩惱故隨阿耨多羅三藐三菩提心不破
故不顛倒故此心名爲初發心有人言諸凡
夫人雖住諸結使聞佛功徳發大悲心憐
愍衆生我當作佛此心雖在煩惱中心尊
貴故天人所敬如轉輪聖王太子初受胎時
勝於諸子諸天鬼神皆共尊貴菩薩心亦如
是雖在結使中勝諸天神通聖人復次
菩薩初發心乃至未得阿耨多羅三藐三菩
提有授記入法位得無生法忍者名阿
鞞跋致阿鞞跋致相後當廣説如是等大衆
當作上首故名摩訶薩是菩薩欲爲一切
聖人主故發大心受一切苦心堅如金
剛不動故金剛心者一切結使煩惱所不
能動譬如金剛山不爲風所傾搖諸惡衆
生魔人來不隨意行不信受其語瞋罵謗
毀打撃閉繋斫刺割截心不變異有來乞
索頭目髓腦手足皮肉盡能與之求者意
猶無厭足更瞋恚罵詈爾時心忍不動譬
如牢固金剛山人來斸鑿毀壞諸蟲來齧無
所虧損是名金剛心復次佛自説金剛心
相所謂菩薩應作是念我不應一月一歳
一世二世乃至千萬劫世大誓莊嚴我應無
量無數無邊世生死中利益度脱一切衆生
二者我應捨一切内外所有貴重之物三者
一切衆生中等心無憎愛四者我當以三乘
如應度脱一切衆生五者度如是衆生已
實無所度而無其功此中心亦不悔不
沒六者我應知一切法不生不滅不來不去
不垢不淨等諸相七者我應當以清淨無
雜心行六波羅蜜迴向薩婆若八者我應
當善知一切世間所作之事及出世間所應
知事皆悉通達了知九者我應當解了諸法
一相智門所謂一切諸法畢竟空觀一切諸
法如無餘涅槃相離諸憶想分別十者我
應當知諸法二相三相乃至無量相門通
達明了二相者一切法有二種若有若無若
生若滅若作若不作若色若無色等三門者
若一若二若多從三以上皆名爲多若有
若無若非有非無若上若中若下若過去若
未來若現在三界三法善不善無記等三門
四門五門如是等無量法門皆通達無礙是
中心不悔不怯不疑信受通達無礙常行
不息滅諸煩惱及其果報及諸障礙之事
皆令敗壞如金剛寶能摧破諸山住是金
剛心中當於大衆而作上首以不可得空
故不可得空者若菩薩生如是大心如金
剛而生憍慢者罪過凡夫以是故説用無
所得諸法無定相如幻如化復次心如金
剛者墮三惡道所有衆生我當代受勤
苦爲一一衆生故代受地獄苦乃至是衆
生從三惡道出集諸善本至無餘涅槃已
復救一切衆生如是展轉一切衆生盡度
已後當自爲集諸功徳無量阿僧祇劫乃
當作佛是中心不悔不縮能如是代衆生
受勤苦自作諸功徳久住生死心不悔不
沒如金剛地能持三千大千世界令不
動搖是心堅牢故名爲如金剛大快心
者雖有牢固心未是大快如馬雖有大
力而未大快於衆生中得二種等心故
不生欲染心若有偏愛則爲是賊破我
等心爲佛道之本常行慈悲心故無有
瞋心常觀諸法因縁和合生無有自性故
則無癡心愛念衆生過於赤子故無有惱
心不捨衆生貴佛道故不生聲聞辟支
佛心問曰若心牢固如金剛即是不動今
何以更説不動心答曰或時雖復牢固心
猶有増減如樹雖牢固猶可動搖動有二
種一者外因縁動如先説二者内因縁動諸
邪見疑等若常憶念一切智慧佛道我當
得是果報故心不動復次菩薩應種種因
縁利益衆生飮食乃至佛樂以利衆生常不
捨衆生欲令離苦是名安樂心亦不念
有是心復次菩薩樂法名爲上首法者不
破壞諸法相不破壞諸法相者無法可
著無法可受故所謂不可得是不可得空
即是涅槃常信受忍是名爲欲法喜法常
行三解脱門名爲樂法復次菩薩住是十
八空中不隨十八意行故不起罪業住四
念處乃至十八不共法滅諸煩惱集諸善
法故能爲上首復次菩薩入金剛三昧等
心受快樂厭於世樂増長善根智慧方便
故於大聖衆而爲上首若能爲大者作上
首何況小者是故名爲摩訶薩
　　大智度論釋斷見品第十四
經爾時慧命舍利弗白佛言世尊我亦欲説
所以爲摩訶薩佛告舍利弗便説舍利弗
言我見衆生見壽見命見生見養育見衆數
見人見作見使作見起見使起見受見使受
見知者見見者見斷見常見有見無見陰見入
見界見諦見因縁見四念處見乃至十八不共
法見佛道見成就衆生見淨佛世界見佛見
轉法輪見爲斷如是諸見故而爲説法是名
摩訶薩須菩提語舍利弗言何因縁故色
見是妄見何因縁故受想行識乃至轉法
輪見是名妄見舍利弗語須菩提菩薩摩
訶薩行般若波羅蜜時無方便故於色生見
用有所得故於受想行識乃至轉法輪生
見用有所得故是中菩薩摩訶薩行般若
波羅蜜以方便力斷諸見故而爲説法用無
所得故論問曰佛將五百大阿羅漢至
阿那婆達多龍王池受遠離樂欲説自身
及弟子本業因縁而舍利弗不在佛令目連
命之時目連以神通力到祇洹時舍利弗
縫衣語目連言小住待縫衣訖當去目
連催促疾去時目連以手摩衣衣即成竟舍
利弗見目連貴其神通即以腰帶擲地語
言汝擧此帶去目連以兩手擧此帶不
能離地即入諸深定擧之地爲大動帶猶
著地時憍陳如問佛以何因縁故地大震
動佛言目連入甚深禪定作大神力欲
擧舍利弗帶而不能擧佛告諸比丘舍
利弗所入出禪定目連乃至不識其名佛
所入禪定舍利弗乃至不識其名如舍利
弗智慧與佛懸殊何以言我亦樂説答曰
舍利弗非欲於大衆中顯其智慧高心故
説舍利弗逐佛轉法輪人廣益衆生是摩
訶薩義所益甚廣是故佛説已舍利弗次説
復次多人信樂舍利弗語所以者何以宿世
因縁故多發菩薩心佛以大慈悲心故
吾我心及習根本已拔又法愛已斷故如是
種種因縁故聽舍利弗言我見及知者見者
佛見菩薩見諸衆生見等及有無斷常等邪
見五衆乃至諸佛法轉法輪等諸法見是菩
薩能斷是三種見故當於大衆中説法是
三種見無始世界來習著入於骨髓須菩提
作是念佛説五衆等乃至諸佛法是菩薩行
何以爲斷諸見故説法作是念已問舍利
弗舍利弗答無方便菩薩欲行般若波羅
蜜觀色求定相取色一切相生色見
與此相違名爲有方便是菩薩雖觀色不
生妄見而能斷諸見
經爾時須菩提白佛言世尊我亦欲説所
以爲摩訶薩佛言便説須菩提言世尊是
阿耨多羅三藐三菩提心無等等心不共聲
聞辟支佛心何以故是一切智心無漏不繋
故是一切智心無漏不繋中亦不著以是因
縁故名摩訶薩舍利弗語須菩提何等爲菩
薩摩訶薩無等等心不共聲聞辟支佛心須
菩提言菩薩摩訶薩從初發意已來不見法
有生有滅有増有減有垢有淨舍利弗若法
無生無滅乃至無垢無淨是中無聲聞心無
辟支佛心無阿耨多羅三藐三菩提心無佛
心舍利弗是名菩薩摩訶薩無等等心不
共聲聞辟支佛心舍利弗語須菩提如須
菩提説一切智心無漏心不繋心中不著須
菩提色亦不著受想行識亦不著四念處
亦不著乃至十八不共法亦不著何以故但
説是心不著須菩提言如是如是舍利弗色
亦不著乃至十八不共法亦不著舍利弗語
須菩提凡夫人心亦無漏不繋性空故諸聲
聞辟支佛心諸佛心亦無漏不繋性空故須
菩提言如是舍利弗舍利弗言須菩提若色
亦無漏不繋性空故受想行識無漏不繋性
空故乃至意觸因縁生受無漏不繋性空
故須菩提言爾舍利弗言四念處亦無漏不
繋性空故乃至十八不共法亦無漏不繋性
空故須菩提言爾如舍利弗所言凡夫人心
亦無漏不繋性空故乃至十八不共法亦無
漏不繋性空故舍利弗語須菩提如須菩提
所説空無心故不著是心須菩提色無
故不著色受想行識乃至意觸因縁生受
無故不著受四念處無故不著四念處乃至
十八不共法無故不著十八不共法須菩提
言如是舍利弗色無故色中不著乃至十八
不共法無故十八不共法中不著如是舍利
弗菩薩摩訶薩行般若波羅蜜時以阿耨多
羅三藐三菩提心無等等心不共聲聞辟支佛
心不念有是心亦不著是心以一切法無
所得故以是故名摩訶薩
論釋曰須菩提説摩訶薩無等等心於是
心亦不著不著者是菩薩從初發心已
來不見有法定相若生若滅若増若減若
垢若淨是心畢竟空是中無有心相非心
相諸相畢竟清淨故以是故無聲聞心辟支
佛心菩薩心佛心須菩提稱貴菩薩如是心
亦美菩薩不著是心亦爲尊貴舍利弗
欲難須菩提作是言非但一切智心無漏
不繋菩薩不應自高所以者何凡夫人心
亦無漏不繋性常空故如聲聞辟支佛佛心
無漏不繋是凡夫人心實相性空實相性空
清淨不著如先説陰雲翳日月不能汚
日月又諸煩惱實相與常性空心相無異但
住凡夫地中是垢是淨住聖人地中修無
相智慧故無所分別但憐愍衆生故雖復
有説心無所著非獨凡夫人心無漏不繋
五衆乃至十八不共法亦如是須菩提然
可又舍利弗言是心無心心相空故不著
色中色相無故亦不著乃至諸佛法亦如
是須菩提言如是以是故菩薩能觀諸法
性常空不可得空畢竟清淨以是故説阿耨
多羅三藐三菩提心無等等心不共聲聞辟支
佛心不念有是心亦不著是心能疾至
阿耨多羅三藐三菩提釋第十
四品竟
　　大智度論釋大莊嚴品第十五
經爾時富樓那彌多羅尼子白佛言世尊
我亦樂説所以爲摩訶薩佛言便説富樓那
彌多羅尼子言是菩薩大莊嚴是菩薩發趣
大乘是菩薩乘於大乘以是故是菩薩名摩
訶薩舍利弗語富樓那言云何名菩薩摩訶
薩大莊嚴富樓那語舍利弗菩薩摩訶薩不
分別爲爾所人故住檀波羅蜜行檀波羅蜜
爲一切衆生故住檀波羅蜜行檀波羅蜜不
爲爾所人故住尸羅波羅蜜行尸羅波羅蜜
羼提波羅蜜毘梨耶波羅蜜禪波羅蜜般若波
羅蜜爲一切衆生故住般若波羅蜜行般若
波羅蜜菩薩摩訶薩大莊嚴不齊限衆生
我當度若干人不度餘人不言我令若干人
至阿耨多羅三藐三菩提餘人不至是菩薩
摩訶薩普爲一切衆生故大莊嚴復作是念
我當自具足檀波羅蜜亦令一切衆生行檀
波羅蜜自具足尸羅波羅蜜羼提波羅蜜毘
梨耶波羅蜜禪波羅蜜自具足般若波羅蜜
亦令一切衆生行般若波羅蜜復次舍利弗
菩薩摩訶薩行檀波羅蜜時所有布施應薩
婆若心共一切衆生迴向阿耨多羅三藐三
菩提舍利弗是名菩薩摩訶薩行檀波羅蜜
時檀波羅蜜大莊嚴復次舍利弗菩薩摩訶
薩行檀波羅蜜時應薩婆若心布施不向聲
聞辟支佛地舍利弗是名菩薩摩訶薩行檀
波羅蜜時尸羅波羅蜜大莊嚴復次舍利弗
菩薩摩訶薩行檀波羅蜜時應薩婆若心布
施是諸施法信忍欲是名行檀波羅蜜時羼
提波羅蜜大莊嚴復次舍利弗菩薩摩訶薩
行檀波羅蜜時應薩婆若心布施勤修不息
是名行檀波羅蜜時毘梨耶波羅蜜大莊嚴
復次舍利弗菩薩摩訶薩行檀波羅蜜時應
薩婆若心布施攝心不起聲聞辟支佛意是
名行檀波羅蜜時禪波羅蜜大莊嚴復次舍
利弗菩薩摩訶薩行檀波羅蜜時應薩婆若
心布施觀諸法如幻不得施者不得所施物
不得受者是名行檀波羅蜜時般若波羅蜜
大莊嚴如是舍利弗若菩薩摩訶薩應薩
婆若心不取不得諸波羅蜜相當知是菩薩
摩訶薩大莊嚴復次舍利弗菩薩摩訶薩行
尸羅波羅蜜時應薩婆若心布施共一切衆
生迴向阿耨多羅三藐三菩提是名菩薩摩
訶薩行尸羅波羅蜜時檀波羅蜜復次舍利
弗菩薩摩訶薩行尸羅波羅蜜時諸法信忍
欲是名菩薩摩訶薩行尸羅波羅蜜時羼提
波羅蜜復次舍利弗菩薩摩訶薩行尸羅波
羅蜜時勤修不息是名菩薩摩訶薩行尸羅
波羅蜜時毘梨耶波羅蜜復次舍利弗菩薩
摩訶薩行尸羅波羅蜜時不受聲聞辟支佛
心是名菩薩摩訶薩行尸羅波羅蜜時禪波
羅蜜復次舍利弗菩薩摩訶薩行尸羅波羅
蜜時觀一切法如幻亦不念有是戒用無所
得故是名菩薩摩訶薩行尸羅波羅蜜時般
若波羅蜜如是舍利弗菩薩摩訶薩行尸羅
波羅蜜時攝諸波羅蜜以是故名大莊嚴復
次舍利弗菩薩摩訶薩行羼提波羅蜜時應
薩婆若心布施共一切衆生迴向阿耨多羅
三藐三菩提是爲菩薩摩訶薩行羼提波羅
蜜時檀波羅蜜復次舍利弗菩薩摩訶薩行
羼提波羅蜜時不受聲聞辟支佛心但受薩
婆若心是名菩薩摩訶薩行羼提波羅蜜時
尸羅波羅蜜復次舍利弗菩薩摩訶薩行羼
提波羅蜜時應薩婆若心身心精進不休不
息是名菩薩摩訶薩行羼提波羅蜜持毘梨
耶波羅蜜復次舍利弗菩薩摩訶薩行羼提
波羅蜜時攝心一處雖有苦事心不散亂是
名菩薩摩訶薩行羼提波羅蜜時禪波羅蜜
復次舍利弗菩薩摩訶薩行羼提波羅蜜時
應薩婆若心觀諸法空無作者無受者若
有呵罵割截者心如幻夢是名菩薩摩訶薩
行羼提波羅蜜時般若波羅蜜復次舍利弗
菩薩摩訶薩行毘梨耶波羅蜜時應薩婆若
心布施時不令身心懈怠是名菩薩摩訶薩
行毘梨耶波羅蜜時檀波羅蜜復次舍利弗
菩薩摩訶薩行毘梨耶波羅蜜時應薩婆若
心始終具足清淨持戒是名菩薩摩訶薩行
毘梨耶波羅蜜時尸羅波羅蜜復次舍利弗
菩薩摩訶薩行毘梨耶波羅蜜時應薩婆若
心修行忍辱是名菩薩摩訶薩行毘梨耶波
羅蜜時羼提波羅蜜復次舍利弗菩薩摩訶
薩行毘梨耶波羅蜜時應薩婆若心攝心離
欲入諸禪定是名菩薩摩訶薩行毘梨耶波
羅蜜時禪波羅蜜復次舍利弗菩薩摩訶薩
行毘梨耶波羅蜜時應薩婆若心不取一切
諸法相於不取相亦不著是名菩薩摩訶薩
行毘梨耶波羅蜜時般若波羅蜜如是舍利
弗菩薩摩訶薩行毘梨耶波羅蜜時攝諸波
羅蜜復次舍利弗菩薩摩訶薩行禪波羅蜜
時應薩婆若心定心布施不令心亂是名菩
薩摩訶薩行禪那波羅蜜時檀波羅蜜復次
舍利弗菩薩摩訶薩行禪波羅蜜時應薩婆
若心持戒禪定力故破戒諸法不令得入是
名菩薩摩訶薩行禪波羅蜜時尸羅波羅蜜
復次舍利弗菩薩摩訶薩行禪波羅蜜時應
薩婆若心慈悲定故忍諸惱害是名菩薩
摩訶薩行禪波羅蜜時羼提波羅蜜復次舍
利弗菩薩摩訶薩行禪波羅蜜時應薩婆若
心於禪不味不著常求増進從一禪至一禪
是名菩薩摩訶薩行禪波羅蜜時毘梨耶波羅
蜜復次舍利弗菩薩摩訶薩行禪波羅蜜時
應薩婆若心於一切法無所依止亦不隨禪
生是名菩薩摩訶薩行禪波羅蜜時般若波
羅蜜如是舍利弗菩薩摩訶薩行禪波羅蜜
時攝諸波羅蜜復次舍利弗菩薩摩訶薩行
般若波羅蜜時應薩婆若心布施内外所有
無所愛惜不見與者受者及以財物是名菩
薩摩訶薩行般若波羅蜜時檀波羅蜜復次
舍利弗菩薩摩訶薩行般若波羅蜜時應薩
婆若心持戒破戒二事不見故是名菩薩摩
訶薩行般若波羅蜜時尸羅波羅蜜復次舍
利弗菩薩摩訶薩行般若波羅蜜時應薩
婆若心不見訶者罵者打者殺者亦不見用
是空能忍辱是名菩薩摩訶薩行般若波羅
蜜時羼提波羅蜜復次舍利弗菩薩摩訶薩
行般若波羅蜜時應薩婆若心觀諸法畢竟
空以大悲心故行諸善法是名菩薩摩訶薩
行般若波羅蜜時毘梨耶波羅蜜復次舍利
弗菩薩摩訶薩行般若波羅蜜時應薩婆若
心入禪定觀諸禪離相空相無相相無作相
是名菩薩摩訶薩行般若波羅蜜時禪波羅
蜜如是舍利弗菩薩摩訶薩行般若波羅蜜
時攝諸波羅蜜舍利弗如是名爲菩薩摩訶
薩大莊嚴是大莊嚴菩薩十方諸佛歡喜
於大衆中稱名讃歎某世界某菩薩摩訶薩
大莊嚴成就衆生淨佛世界論釋曰富
樓那聞上二大弟子説摩訶薩義而佛可言
善哉又富樓那佛大衆中讃歎法師之上復
欲説摩訶薩義白佛言我亦樂説佛即聽
許問曰須菩提説般若波羅蜜主舍利弗
應問須菩提今何以故乃問富樓那答曰
此二人同是婆羅門倶以母字爲名此二
人佛法中倶大舍利弗智慧中大富樓那説
法種種莊嚴牽引衆情説法中大是故二
人等等故於佛前共論又富樓那先已共
舍利弗論議善能相答如七車譬喩經中
説已共爲親厚好共論理須菩提無是因
縁又富樓那説摩訶薩義是故應問云何
乃問須菩提所説摩訶薩義者所謂是人
大莊嚴如人遠行重有資糧又如破賊
備諸器仗是菩薩亦如是欲破魔入煩
惱賊故行六波羅蜜以自莊嚴是人無量劫
來久住生死集諸福徳智慧以爲資糧三
種乘中爲趣大乘故發心行六波羅蜜乘
是大乘舍利弗問富樓那聲聞辟支佛亦趣
道何以不名大莊嚴而但説菩薩大莊
嚴富樓那答言聲聞辟支佛雖行布施等
六事有量有限自爲度身及餘衆生可度
者度是故不名大莊嚴菩薩所度不分別
不齊限爲若干衆生故布施乃至智慧不
作是念我度若干人令得三乘不能度
若干人令若干人得阿耨多羅三藐三菩提
若干人不能度菩薩作是莊嚴令一切衆
生盡入大乘作佛菩薩行大莊嚴自行檀
波羅蜜亦令一切衆生行檀波羅蜜乃至般
若波羅蜜亦如是問曰云何名大莊嚴答
曰爲度衆生故爲阿耨多羅三藐三菩提
故行諸善福功徳者略説是六波羅蜜
如富樓那次第説若菩薩爲一切智慧故行
檀波羅蜜是福徳共一切衆生共者此布施
福徳我及衆生共等我以此迴向阿耨多羅
三藐三菩提迴向者於此福徳不求人王
天王世間禪定樂爲衆生乃至涅槃樂亦
不求持此果報盡爲度衆生故求佛法
如是等相是名檀波羅蜜大莊嚴是菩薩
行布施時若見諸辟支佛阿羅漢現大神
通得漏盡入涅槃於中不貪不著一心
修佛道是名檀波羅蜜生尸羅波羅蜜布
施時有人惡口罵詈刀杖毀害所不應乞
者而強乞不瞋不悔入諸法相中所謂畢
竟空是名檀波羅蜜生羼提波羅蜜行布
施時和合財物守護施彼身心不懈
不息是名檀波羅蜜生毘梨耶波羅蜜布
施時一心念佛念諸佛法不令聲聞辟支
佛心入因是布施即入禪定是名檀波羅
蜜生禪波羅蜜布施時菩薩作是念施者
受者財物因縁和合生故無自性無自性
故空如幻如夢衆生空故無受者無施者
法空故無財物是名檀波羅蜜生般若波羅
蜜若菩薩爲一切智故不取諸波羅蜜相
而能行諸波羅蜜是名菩薩大莊嚴此中
一波羅蜜備生諸波羅蜜此經中自分別
其義古今語異義不了故助分別説開論
議門餘五波羅蜜亦應如是隨義説問曰
何以但檀波羅蜜中説生六波羅蜜餘波羅
蜜中但説生五答曰若後五波羅蜜中各
各生六亦無咎六波羅蜜非一時非一
念法無量劫中集六種功徳和合名爲六波
羅蜜先生小後生中大有何咎一切諸法
皆初小後大以是故諸餘波羅蜜各各應生
六復次一切諸佛説法時檀波羅蜜爲初
門如經中説佛常初爲衆生説布施説持
戒説生天説五欲味先説世間苦惱道徳
利益後爲説四諦以是故初説檀問曰佛
何以故説檀爲初門答曰攝衆生法無
過於檀大小貴賤乃至畜生檀皆攝之乃
至怨家得施則爲中人中人得施則成親
善諸佛三十二相八十隨形好諸功徳具足
所願如意皆從布施得如寶掌菩薩等
七寶從手中出給施衆生亦能令衆生歡
喜柔軟可任得涅槃如是等義故檀波羅
蜜爲初問曰富樓那何以故説一波羅蜜
中生諸波羅蜜爲大莊嚴答曰是波羅蜜
各各別行力勢少譬如兵人未集則無戰
力若大軍都集莊嚴執持器仗則能破敵
菩薩亦如是六波羅蜜一時莊嚴能破諸
煩惱魔人賊疾得阿耨多羅三藐三菩提以
是故説一波羅蜜中具諸波羅蜜十方諸佛
稱名讃歎成就衆生淨佛世界如先説
經慧命舍利弗問富樓那彌多羅尼子云何
菩薩摩訶薩發趣大乘富樓那語舍利弗菩
薩摩訶薩行六波羅蜜時離諸欲離諸惡不
善法有覺有觀離生喜樂入初禪乃至入
第四禪中以慈廣大無二無量無怨無恨無
惱心行遍滿一方二三四方四維上下遍一
切世間悲喜捨心亦如是是菩薩入禪時起
時諸禪無量心及支共一切衆生迴向薩
婆若是名菩薩摩訶薩禪波羅蜜發趣大乘
是菩薩摩訶薩住禪無量心作是念我當得
一切種智爲斷一切衆生煩惱故當説法是
名菩薩摩訶薩行禪波羅蜜時檀波羅蜜若
菩薩摩訶薩應薩婆若心修初禪住初禪二
三四禪亦如是不受餘心所謂聲聞辟支佛
心是名菩薩摩訶薩行禪波羅蜜時尸羅波
羅蜜若菩薩摩訶薩應薩婆若心入諸禪作
是念我爲斷一切衆生煩惱故當説法是諸
心欲樂忍是名菩薩摩訶薩行禪波羅蜜時
羼提波羅蜜若菩薩摩訶薩應薩婆若心入
諸禪諸善根皆迴向薩婆若勤修不息是
名菩薩摩訶薩行禪波羅蜜時毘梨耶波羅
蜜若菩薩摩訶薩應薩婆若心入四禪及
支觀無常相苦相無我相空相無相相無作
相共一切衆生迴向薩婆若是名菩薩摩訶
薩行禪波羅蜜時般若波羅蜜舍利弗是名
菩薩摩訶薩發趣大乘復次菩薩摩訶薩行
慈心作是念我當安樂一切衆生入悲心我
當救濟一切衆生入喜心我當度一切衆生
入捨心我當令一切衆生得諸漏盡是名菩
薩摩訶薩行無量心時檀波羅蜜復次菩薩
摩訶薩是諸禪無量心不向聲聞辟支佛地
但迴向薩婆若是名菩薩摩訶薩行無量心
時尸羅波羅蜜復次舍利弗菩薩摩訶薩行
四無量心不貪聲聞辟支佛地但忍樂欲
薩婆若是名菩薩摩訶薩行無量心時羼提
波羅蜜若菩薩摩訶薩應薩婆若心行四
無量心但行清淨行是名菩薩摩訶薩行無
量心時毘梨耶波羅蜜復次菩薩摩訶薩入
禪入無量心時亦不隨禪無量心生是名菩
薩摩訶薩行無量心時方便般若波羅蜜舍
利弗是名菩薩摩訶薩發趣大乘復次舍利
弗菩薩摩訶薩發趣大乘一切種修四念處
乃至一切種修八聖道分一切種修三解脱
門乃至十八不共法是名菩薩摩訶薩發趣
大乘復次舍利弗菩薩摩訶薩内空中智慧
用無所得故乃至無法有法空中智慧用無
所得故是名菩薩摩訶薩發趣大乘復次舍
利弗菩薩摩訶薩一切法中不亂不定智慧
是名菩薩摩訶薩發趣大乘復次舍利弗菩
薩摩訶薩發趣大乘非常非無常智慧非樂
非苦非實非虚非我非無我智慧是名菩薩
摩訶薩發趣大乘用無所得故復次舍利弗
菩薩摩訶薩智不行過去世不行未來世
不行現在世亦非不知三世是名菩薩摩訶
薩發趣大乘用無所得故復次菩薩摩訶薩
發趣大乘智不行欲界不行色界不行無色
界亦非不知欲界色界無色界用無所得故
是名菩薩摩訶薩發趣大乘復次菩薩摩訶
薩發趣大乘智不行世間法不行出世間法
不行有爲法不行無爲法不行有漏法不行
無漏法亦非不知世間法出世間法有爲無
爲有漏無漏法用無所得故舍利弗是名菩
薩摩訶薩發趣大乘論問曰六波羅蜜中
若逆説則應説般若波羅蜜次説禪若順
應先説檀波羅蜜今何以乃説禪波羅蜜
爲首答曰發大莊嚴無有衆生能破壞
者若菩薩無禪定心未離欲雖行餘波羅
蜜則易壞行禪波羅蜜能入慈無量是
時無能壞如説行慈三昧者刀不能傷水
火不害亦有神通力種種變化能發大莊
嚴如佛説鳥無兩翼不能飛翔菩薩無
神通力不能發大莊嚴入禪波羅蜜中能
生慈無量五神通故物無能傷以是故今
此説禪波羅蜜爲首問曰四禪中有種種功
徳皆可行六波羅蜜今何以但説四無量
心中行六波羅蜜答曰四無量心取衆生
相縁衆生菩薩常爲衆生故行道是四無
量等中有慈悲心能利益衆生餘八背捨
九次第等無如是利益問曰菩薩住五神
通能廣利益衆生何以故不説答曰大悲
是菩薩根本又五神通先已説後當説四
無量心未説故今説若菩薩但行四無
量心不名發趣大乘六波羅蜜相合故名
爲發趣大乘四無量心生六波羅蜜富樓那
此中自説因縁問曰云何一切種修四念處
乃至十八不共法答曰有二種信行性法行
性信行性觀無常苦或但觀無常或但觀
苦法行性人觀空無我或但觀空或但觀
無我菩薩度衆生故一切門皆修皆學復
次發大乘者以十八空破十八種法亦捨
是十八種空智慧復次若菩薩觀諸法常定
亦不取定相是名不定不亂智慧復次畏
墮常樂顛倒故不觀諸法常樂等畏
墮斷滅故不觀無常等復次若菩薩三世
三界中智慧不觀不行不取相知皆虚妄
而不墮無明復次世間出世間中亦非智
非不智非智者空故無空相故畢竟清淨
故非不智者觀無常苦空等入般若波羅
蜜中故非不行智不行者遮見斷法
愛離依止故無非智者是中無愚癡異
於凡夫故又行者持戒修禪定習諸觀
云何言非智如佛利衆生經中説
　　　　行者捨諸法　亦不依止慧　　　　
　　　　亦無所分別　是爲決定智釋第十
五品竟
大智度論卷第四十五

大智度論釋乘乘品第十六卷第四
十六
　　龍樹菩薩造
　　後秦龜茲國三藏鳩摩羅什譯
經爾時慧命舍利弗問富樓那云何名菩
薩摩訶薩乘於大乘富樓那答舍利弗言菩
薩摩訶薩行般若波羅蜜時乘檀波羅蜜亦
不得檀波羅蜜亦不得菩薩亦不得受者用
無所得故是名菩薩摩訶薩乘檀波羅蜜菩
薩摩訶薩行般若波羅蜜時乘尸羅波羅蜜
羼提波羅蜜毘梨耶波羅蜜禪波羅蜜乘般
若波羅蜜亦不得般若波羅蜜亦不得菩薩
用無所得故是爲菩薩摩訶薩乘於般若波
羅蜜如是舍利弗是爲菩薩摩訶薩乘於大
乘復次舍利弗菩薩摩訶薩摩訶衍一心應
薩婆若修四念處法壞故乃至一心應薩婆
若修十八不共法法壞故是亦不可得如
是舍利弗是名菩薩摩訶薩乘於大乘復次
舍利弗菩薩摩訶薩作是念菩薩但有名字
衆生不可得故是名菩薩摩訶薩乘於大乘
復次舍利弗若菩薩摩訶薩作是念色但
有名字色不可得故受想行識但有名字識
不可得故眼但有名字眼不可得故乃至意
亦如是四念處但有名字四念處不可得故
乃至八聖道分但有名字八聖道分不可得
故内空但有名字内空不可得故乃至無法
有法空但有名字無法有法空不可得故乃
至十八不共法但有名字十八不共法不可
得故諸法如但有名字如不可得故法相法
性法住實際但有名字實際不可得故阿耨
多羅三藐三菩提及佛但有名字佛不可得
故如是舍利弗是名菩薩摩訶薩乘於大乘
復次舍利弗若菩薩摩訶薩從初發意已來
具足菩薩神通成就衆生從一佛國至一佛
國恭敬供養尊重讃歎諸佛從諸佛聽受法
教所謂菩薩大乘是菩薩乘此大乘從一佛
國至一佛國淨佛世界成就衆生初無佛
國想亦無衆生想此人住不二法中爲衆生
受身隨其所應自變其形而教化之乃至一
切智終不離菩薩乘是菩薩得一切種智已
轉法輪聲聞辟支佛及天龍鬼神阿修羅世
間人民所不能轉爾時十方如恒河沙等諸
佛皆歡喜稱名讃歎作是言某方某國某菩
薩摩訶薩乘於大乘得一切種智轉法輪舍
利弗是名菩薩摩訶薩乘於大乘
論釋曰富樓那以三事明摩訶薩上已
説二事今問第三事乘於大乘富樓那答
有人言菩薩直布施内外物不能破吾我
相是名大莊嚴若能破吾我相入衆生空
未入法空是名發大莊嚴因衆生空入法
空中行檀波羅蜜不見三事施者受者財
物能如是者是名乘於大乘餘波羅蜜亦
如是是菩薩以不雜心離諸煩惱及二




乘意爲薩婆若故修行四念處修相亦
不可得畢竟清淨故是名乘於大乘乃至
十八不共法亦如是復次若菩薩知一切法
假名字於名字和合中復有名字一切世
間若出世間皆是假名是名乘於大乘復次
菩薩發大莊嚴具足菩薩神通具足菩薩
神通故成就衆生從一佛國至一佛國所
經諸國雨七寶蓮華供養諸佛拔三惡道
衆生變身無數各各至諸佛前聽受大乘
法化從諸佛前趣大乘相乘此大乘從一
佛國至一佛國成就衆生淨佛世界不
生衆生相不取佛國相住不二入地中
隨諸衆生所應度者而化度之爲衆生故
受身常乘大乘初無休息是菩薩乘於大
乘得成佛轉法輪諸聲聞辟支佛所不能
轉何況餘小凡夫十方如恒河沙等世界諸
佛讃歎是菩薩某方某國某甲菩薩乘於大
乘成佛轉法輪如是相名爲乘於大乘復
次大乘名畢竟清淨六波羅蜜菩薩摩訶薩
乘大乘時以五神通而自莊嚴菩薩住是
乘中一時變身無數至十方世界供養諸
佛度脱衆生是菩薩常不離諸佛乃至得
佛道常乘此大乘
　　大智度論釋無縛無脱品第十七
經爾時須菩提白佛言世尊菩薩摩訶薩
大莊嚴何等是大莊嚴何等菩薩能大莊
嚴佛語須菩提菩薩摩訶薩摩訶衍大莊
嚴所謂檀波羅蜜乃至般若波羅蜜莊嚴四
念處莊嚴乃至八聖道分内空莊嚴乃至無
法有法空十力乃至十八不共法及一切種
智莊嚴變身如佛莊嚴光明遍照三千大千
世界亦照東方如恒河沙等世界南西北方
四維上下亦復如是三千大千世界六種振
動亦動東方如恒河沙等諸世界南西北方
四維上下亦復如是是菩薩摩訶薩住檀波羅
蜜摩訶衍大莊嚴是三千大千世界變爲琉
璃化作轉輪聖王隨衆生所欲須食與食
須飮與飮衣服臥具花香纓珞搗香澤香房
舍燈燭醫藥種種所須盡給與之與已而爲説
法所謂應六波羅蜜法衆生聞是法者終
不離六波羅蜜乃至阿耨多羅三藐三菩提
如是須菩提是名菩薩摩訶薩摩訶衍大莊
嚴須菩提譬如工幻師若幻師弟子於四衢
道中化作大衆於前須食與食須飮與飮乃
至種種所須盡給與之於須菩提意云何是
幻師實有衆生有給與不須菩提言不也
世尊須菩提菩薩摩訶薩亦如是化作轉輪
聖王種種具足須食與食須飮與飮乃至種
種所須盡給與之雖有所施實無所與何以
故須菩提諸法相如幻故復次須菩提菩薩
摩訶薩住尸羅波羅蜜現生轉輪聖王家以
十善道教化衆生又以四禪四無量心四無
色定四念處乃至十八不共法教化衆生聞
是法者至阿耨多羅三藐三菩提終不離是
法譬如幻師若幻師弟子於四衢道中化作
大衆以十善道教化令行又以四禪四無量
心四無色定四念處乃至十八不共法教化令
行須菩提於汝意云何是幻師實有衆生教
化令行十善道乃至十八不共法不須菩提
言不也世尊須菩提菩薩摩訶薩亦如是
以十善道教化衆生令行乃至十八不共法
實無衆生行十善道乃至十八不共法何以
故諸法相如幻故須菩提是名菩薩摩訶薩
大莊嚴復次須菩提菩薩摩訶薩住羼提波
羅蜜教化衆生忍辱須菩提云何菩薩摩訶
薩住羼提波羅蜜教化衆生著忍辱波羅蜜
中須菩提菩薩摩訶薩從初發意已來如
是大莊嚴若一切衆生來罵詈刀杖傷害
菩薩摩訶薩於此中不起一念亦教一切衆
生行此忍辱譬如幻師若幻師弟子於四衢
道中化作大衆令行忍辱餘如上説須菩提
是名菩薩摩訶薩大莊嚴復次須菩提菩薩
摩訶薩住毘梨耶波羅蜜教化一切衆生令
行毘梨耶波羅蜜須菩提云何菩薩摩訶薩
住毘梨耶波羅蜜教一切衆生令行毘梨耶波
羅蜜須菩提菩薩摩訶薩應薩婆若心身心
精進教化衆生譬如幻師若幻師弟子於四
衢道中化作大衆教令行身心精進餘如上
説是名菩薩摩訶薩大莊嚴復次須菩提
菩薩摩訶薩住禪波羅蜜教一切衆生令行
禪波羅蜜須菩提云何菩薩摩訶薩住禪波
羅蜜教一切衆生令行禪波羅蜜須菩提菩
薩摩訶薩住諸法等中不見法若亂若定如
是須菩提菩薩摩訶薩住禪波羅蜜教一切
衆生令行禪波羅蜜乃至阿耨多羅三藐三
菩提終不離禪波羅蜜譬如工幻師若幻師
弟子於四衢道中化作大衆教令行禪波羅
蜜餘如上説須菩提是名菩薩摩訶薩大
莊嚴復次須菩提菩薩摩訶薩住般若波羅
蜜教一切衆生令行般若波羅蜜須菩提云
何菩薩摩訶薩住般若波羅蜜教一切衆生
令行般若波羅蜜須菩提菩薩摩訶薩行般
若波羅蜜時無有法得此岸彼岸如是菩薩
摩訶薩住般若波羅蜜中教一切衆生令行般
若波羅蜜譬如幻師若幻師弟子於四衢
道中化作大衆教令行般若波羅蜜須菩提
是名菩薩摩訶薩大莊嚴復次須菩提菩薩
摩訶薩大莊嚴十方如恒河沙等世界中
隨其所應自變其身住檀波羅蜜乃至般若
波羅蜜亦教衆生令行檀波羅蜜乃至般若
波羅蜜是衆生行是法乃至阿耨多羅三藐
三菩提終不離是法須菩提譬如幻師若
幻師弟子於四衢道中化作衆生教令行六
波羅蜜餘如上説如是須菩提是名菩薩摩
訶薩大莊嚴復次須菩提菩薩摩訶薩大
莊嚴應薩婆若心不生是念我教若干人
住檀波羅蜜不教若干人住檀波羅蜜乃至
般若波羅蜜亦如是不生是念我教若干人
住四念處不教若干人住四念處乃至十八
不共法亦如是亦不生是念我教若干人令
得須陀洹果斯陀含果阿那含果阿羅漢果辟
支佛道一切種智亦不教若干人令得須陀
洹果乃至一切種智我當令無量無邊阿僧
祇衆生住檀波羅蜜乃至般若波羅蜜立衆
生於四念處乃至十八不共法令無量無邊
阿僧祇衆生得須陀洹果乃至一切種智譬
如工幻師若幻師弟子於四衢道中化作大
衆教令住六波羅蜜乃至得一切種智餘如
上説須菩提是名菩薩摩訶薩大莊嚴
論釋曰上富樓那説大莊嚴及發大誓莊
嚴相今須菩提作是念富樓那未得一
切智雖説大莊嚴或當有錯是故問佛
取定佛爲須菩提説檀波羅蜜大莊嚴乃
至一切智是諸善法果報故得菩薩大神通
力爲出家好道衆生故化作佛身放大光
明照十方世界震動大地令衆生發心行
善法隨其所應而爲説法令得三乘爲在
家好樂衆生作轉輪聖王變三千世界悉
爲琉璃爲不障礙故乘七寶車身放光
明雨諸寶物隨衆生所須皆令充足然後
爲説菩薩法菩薩住大乘中以二施利益
衆生所謂財施法施衆生聞已行六波羅蜜
乃至十八不共法至阿耨多羅三藐三菩提
終不離是法菩薩雖住是變化中亦不於
諸法中生著相亦不自高須菩提作是念
菩薩能作如是大事又諸漏未盡故云何
於諸法得不著亦不生高心是中佛自説
譬喩若幻師於四衢道中化作種種物隨
人所須悉能與之於須菩提意云何是幻
師實有所與不有受者有用者不須菩提
言是但虚誑實無所有佛言菩薩亦如是
雖作佛身轉輪聖王以財法施衆生亦如
幻師實無所與何以故諸法相畢竟空如
幻餘五波羅蜜亦如是隨義分別復次檀
波羅蜜尸羅波羅蜜因縁故人中富貴作轉
輪聖王餘波羅蜜或作梵王或作法身菩
薩問曰六波羅蜜外更有何法可莊嚴
答曰諸功徳皆六波羅蜜中攝有人言別有
智波羅蜜及方便等於十方如恒河沙等世
界中隨所應度作種種因縁説法令衆生
住六波羅蜜復次決定誓願名爲大莊嚴
所謂菩薩不作是念我度若干人令住檀
波羅蜜不能度餘人乃至十八不共法亦
如是亦不作是念我令若干人得須陀洹
果不能令若干人得須陀洹果乃至佛道
亦如是我當悉令無量阿僧祇衆生住諸功
徳中檀波羅蜜乃至一切種智自立如幻師
如先説是名發大莊嚴
經爾時須菩提白佛言世尊如我從佛所
聞義菩薩摩訶薩無大莊嚴爲大莊嚴諸
法自相空故所謂色色相空受想行識識相
空眼眼相空乃至意意相空色色相空乃至
法法相空眼識眼識相空乃至意識意識相
空眼觸眼觸相空乃至意觸意觸相空眼觸
因縁生受受相空乃至意觸因縁生受受相
空世尊檀波羅蜜檀波羅蜜相空乃至般若
波羅蜜般若波羅蜜相空内空内空空相空
乃至無法有法空無法有法空相空四念處
四念處相空乃至十八不共法十八不共法
相空菩薩菩薩相空世尊以是因縁故當
知菩薩摩訶薩無大莊嚴爲大莊嚴佛告
須菩提如是如是如汝所説須菩提薩婆
若非作法衆生亦非作法菩薩爲是衆生大
莊嚴須菩提白佛言世尊何因縁故薩婆
若非作法是衆生亦非作法菩薩爲是衆生
大莊嚴佛語須菩提作者不可得故薩婆
若非作非起法是諸衆生亦非作非起法何
以故須菩提色非作非不作受想行識非作
非不作眼非作非不作乃至意非作非不作
色乃至法眼識乃至意識眼觸乃至意觸眼
觸因縁生受乃至意觸因縁生受非作非不
作須菩提我非作非不作乃至知者見者非
作非不作何以故是諸法畢竟不可得故須
菩提夢非作非不作何以故畢竟不可得故
幻嚮影焔化非作非不作何以故畢竟不可
得故須菩提内空非作非不作畢竟不可得
故乃至無法有法空非作非不作畢竟不可
得故須菩提四念處非作非不作畢竟不可
得故乃至十八不共法非作非不作何以故
是法皆畢竟不可得故須菩提諸法如法相
法性法住法位實際非作非不作畢竟不可
得故須菩提菩提非作非不作畢竟不可
得故薩婆若及一切種智非作非不作畢竟
不可得故以是因縁故須菩提薩婆若非作
非起法是衆生亦非作非起法菩薩爲是衆
生大莊嚴爾時須菩提白佛言如我觀佛
所説義世尊色無縛無脱受想行識無縛無
脱
爾時富樓那彌多羅尼子語須菩提色是無
縛無脱受想行識是無縛無脱須菩提言如
是如是色是無縛無脱受想行識是無縛無
脱富樓那彌多羅尼子問須菩提何等色無
縛無脱何等受想行識無縛無脱須菩提言
如夢色無縛無脱如夢受想行識無縛無脱
如嚮如影如幻如焔如化色受想行識無縛
無脱富樓那彌多羅尼子過去色無縛無脱
過去受想行識無縛無脱未來色無縛無脱
未來受想行識無縛無脱現在色無縛無脱
現在受想行識無縛無脱何以故無縛無脱
是色無所有故無縛無脱受想行識無所有
故無縛無脱離故寂滅故不生故無縛無脱
富樓那善色受想行識無縛無脱不善色受
想行識無縛無脱無記色無縛無脱無記受
想行識無縛無脱世間出世間有漏無漏色
無縛無脱受想行識亦無縛無脱何以故無
所有故離故寂滅故不生故無縛無脱富樓
那一切法亦無縛無脱無所有故離故寂滅
故不生故富樓那檀波羅蜜無縛無脱尸羅
波羅蜜羼提波羅蜜毘梨耶波羅蜜禪波羅蜜
般若波羅蜜無縛無脱無所有故離故寂滅
故不生故無縛無脱富樓那内空亦無縛無
脱乃至無法有法空亦無縛無脱四念處無
縛無脱乃至十八不共法無縛無脱無所有
故離故寂滅故不生故無縛無脱阿耨多羅
三藐三菩提無縛無脱一切智一切種智無
縛無脱菩薩無縛無脱佛亦無縛無脱無
所有故離故寂滅故不生故無縛無脱富樓
那諸法如法相法性法住法位實際無爲法
無縛無脱無所有故離故寂滅故不生故無
縛無脱富樓那是名菩薩摩訶薩無縛無脱
檀波羅蜜乃至般若波羅蜜四念處乃至一
切種智無縛無脱是菩薩摩訶薩住無縛無
脱檀波羅蜜中乃至住無縛無脱般若波羅
蜜住無縛無脱四念處乃至住無縛無脱一
切種智無縛無脱成就衆生無縛無脱淨佛
世界無縛無脱諸佛當供養無縛無脱當聽
法無縛無脱諸佛終不離無縛無脱諸神通
終不離無縛無脱五眼終不離無縛無脱陀
羅尼門終不離無縛無脱諸三昧終不離無
縛無脱當生道種智無縛無脱當得一切種
智無縛無脱法輪轉無縛無脱衆生安立三
乘如是富樓那菩薩摩訶薩行無縛無脱六
波羅蜜當知一切法無縛無脱無所有故離
故寂滅故不生故富樓那是名菩薩摩訶薩
無縛無脱大莊嚴論釋曰須菩提言如
我聞佛義無大莊嚴爲大莊嚴何以故自
相空故問曰須菩提何以故如是説答曰
佛説發大莊嚴義甚深難得難解會中衆生
聞是事心或退沒如是莊嚴畢竟空亦以
神通力故一時能遍至十方如恒河沙世
界可適衆生言此是聖王事我等云何能
知以是故須菩提説發大莊嚴非深非難
非但發大莊嚴自相空易行易得色色中定
相不可得乃至十八不共法亦爾若菩薩能
如是知諸法空寂滅相而不捨本願精進
是故名發大莊嚴非是難得佛證須菩提
所説故言如是作法皆是虚誑故言薩婆若
無作法衆生畢竟空故亦無作法佛説作者
不可得故一切智非作相衆生不可得故作
者不可得作者不可得故薩婆若非作非起
相復次色亦無所能作法空故乃至諸佛
法亦如是須菩提等謂諸法中無有定
作相如幻雖無實事而有來去相以是故
佛説如幻如焔等無作相畢竟不可得故是
時聽者作是念十八空能破一切法則是有
用是則爲實謂言有作是以佛言内空無
所作乃至無法有法空至十八不共法亦
無所作若謂今十八空有爲虚誑無實故可
無作如法性實際是眞實法應當有作何
以故一切有爲法各各共因無爲法亦與有
爲法作因故佛言如法性實際法住法位
亦無作又謂菩薩佛一切種智是實法能有
所作以是故佛言是法亦畢竟空故亦無
所作作相因縁生故行者念言佛法甚難甚
爲希有諸法都無作無縛無解者我等云
何當從苦得脱是故須菩提白佛言如我
知佛所説義五衆無縛無解若畢竟空無
有作者誰縛誰解凡夫人法虚誑不可得
故非縛聖人法畢竟空不可得故非解如夢
等五衆及三世五衆善不善等五衆一切
法亦如是乃至實際等亦復如是無所有故
離故不生故無縛無解是名菩薩摩訶薩不
縛不解菩薩道住是道中諸煩惱不牽墮
凡夫中故言不縛不以諸無漏法破煩惱
故言不解教化衆生淨佛世界乃至五神
通五眼諸陀羅尼三昧門終不離佛及安立
衆生於三乘亦無縛無解所以者何諸法
無所有故離故寂滅故不生故畢竟空故如
是等因縁是名菩薩摩訶薩發大莊嚴相所
謂不縛不解
　　大智度論釋摩訶衍品第十八
經爾時須菩提白佛言世尊何等是菩薩摩
訶薩摩訶衍云何當知菩薩摩訶薩發趣大
乘是乘發何處是乘至何處當住何處誰
當乘是乘出者佛告須菩提汝問何等是菩
薩摩訶薩摩訶衍須菩提六波羅蜜是菩薩
摩訶薩摩訶衍何等六檀波羅蜜尸羅波羅
蜜羼提波羅蜜毘梨耶波羅蜜禪波羅蜜般若
波羅蜜云何名檀波羅蜜須菩提菩薩摩訶
薩以應薩婆若心内外所有布施共一切衆
生迴向阿耨多羅三藐三菩提用無所得故
須菩提是名菩薩摩訶薩檀波羅蜜云何名
尸羅波羅蜜須菩提菩薩摩訶薩以應薩婆
若心自行十善道亦教他行十善道用無所
得故是名菩薩摩訶薩不著尸羅波羅蜜云
何名羼提波羅蜜須菩提菩薩摩訶薩以應
薩婆若心自具足忍辱亦教他行忍辱用無
所得故是名菩薩摩訶薩羼提波羅蜜云何
名毘梨耶波羅蜜須菩提菩薩摩訶薩以應
薩婆若心行五波羅蜜懃修不息亦安立一
切衆生於五波羅蜜用無所得故是名菩薩
摩訶薩毘梨耶波羅蜜云何名禪波羅蜜
須菩提菩薩摩訶薩以應薩婆若心自以方便
入諸禪不隨禪生亦教他令入諸禪用無所
得故是名菩薩摩訶薩禪波羅蜜云何名般
若波羅蜜須菩提菩薩摩訶薩以應薩婆若
心不著一切法亦觀一切法性用無所得故
亦教他不著一切法亦觀一切法性用無所
得故是名菩薩摩訶薩般若波羅蜜須菩提
是爲菩薩摩訶薩摩訶衍復次須菩提菩薩
摩訶薩復有摩訶衍所謂内空外空内外空
空空大空第一義空有爲空無爲空畢竟空無
始空散空性空自相空諸法空不可得空無法
空有法空無法有法空須菩提白佛言何等
爲内空佛言内法名眼耳鼻舌身意眼眼空
非常非滅故何以故性自爾耳耳空鼻鼻空
舌舌空身身空意意空非常非滅故何以故
性自爾是名内空何等爲外空外法名色
聲香味觸法色色空非常非滅故何以故性
自爾聲聲空香香空味味空觸觸空法法空
非常非滅故何以故性自爾是名外空何等
爲内外空内外法名内六入外六入内法内
法空非常非滅故何以故性自爾外法外法
空非常非滅故何以故性自爾是名内外空
何等爲空空一切法空是空亦空非常非滅
故何以故性自爾是名空空何等爲大空
東方東方空非常非滅故何以故性自爾
南西北方四維上下南西北方四維上下空非
常非滅故何以故性自爾是名大空何
等爲第一義空第一義名涅槃涅槃涅槃
空非常非滅故何以故性自爾是名第一義
空何等爲有爲空有爲法名欲界色界無色
界欲界欲界空色界色界空無色界無色界
空非常非滅故何以故性自爾是名有爲空
何等爲無爲空無爲法名爲無生相無住相
無滅相無爲法無爲法空非常非滅故何以
故性自爾是名無爲空何等爲畢竟空畢竟
名諸法至竟不可得非常非滅故何以故性
自爾是名畢竟空何等爲無始空若法初
來處不可得非常非滅故何以故性自爾是
名無始空何等爲散空散名諸法無滅非常
非滅故何以故性自爾是名散空何等爲
性空一切法性若有爲法性若無爲法性是
性非聲聞辟支佛所作非佛所作亦非餘人
所作是性性空非常非滅故何以故性自爾
是名性空何等爲自相空自相名色壞相受
受相想取相行作相識識相如是等有爲法
無爲法各各自相空非常非滅故何以故
性自爾是名自相空何等爲諸法空諸法
名色受想行識眼耳鼻舌身意色聲香味觸法
眼界色界眼識界乃至意界法界意識界是諸
法諸法空非常非滅故何以故性自爾是
爲諸法空何等爲不可得空求諸法不可得
是不可得空非常非滅故何以故性自爾是
名不可得空何等爲無法空若法無是亦空
非常非滅故何以故性自爾是名無法空何
等爲有法空有法名諸法和合中有自性相
是有法空非常非滅故何以故性自爾是名
有法空何等爲無法有法空諸法中無法諸
法和合中有自性相是無法有法空非常非
滅故何以故性自爾是名無法有法空
復次須菩提法法相空無法無法相空自
法自法相空他法他法相空何等名法法
相空法名五衆五衆空是名法法相空何
等名無法無法相空無法名無爲法是名無
法無法相空何等名自法自法空諸法自
法空是空非智作非見作是名自法自法
空何等名他法他法空若佛出若佛未出
法住法相法位法性如實際過此諸法空是
名他法他法空是名菩薩摩訶薩摩訶衍
論問曰是經名爲般若波羅蜜又佛命須
菩提爲菩薩説般若波羅蜜須菩提應問
般若波羅蜜佛亦應答般若波羅蜜今須菩
提何以乃問摩訶衍佛亦答摩訶衍答曰
般若波羅蜜摩訶衍一義但名字異若説般
若波羅蜜説摩訶衍無咎摩訶衍名佛道
行是法得至佛所謂六波羅蜜六波羅蜜
中第一大者般若波羅蜜如後品佛種種説
大因縁若説般若波羅蜜則攝六波羅蜜
若説六波羅蜜則具説菩薩道所謂從初
發意乃至得佛譬如王來必有營從雖不
説從者當知必有摩訶衍亦如是菩薩初
發意所行爲求佛道故所修集善法隨
可度衆生所説種種法所謂本起經斷一切
衆生疑經華手經法華經雲經大雲經法
雲經彌勒問經六波羅蜜經摩訶般若波羅
蜜經如是等無量無邊阿僧祇經或佛説或
化佛説或大菩薩説或聲聞説或諸得道天
説是事和合皆名摩訶衍此諸經中般若波
羅蜜最大故説摩訶衍即知已説般若
波羅蜜諸餘助道法無般若波羅蜜和合則
不能至佛以是故一切助道法皆是般若
波羅蜜如後品中佛語須菩提汝説摩
訶衍不異般若波羅蜜問曰若爾者初何
以不先説摩訶衍答曰我上説般若波羅蜜
最大故應先説又佛意欲説摩訶般若波
羅蜜放大光明十方諸菩薩各自問佛今何
以有是光明諸佛各答言娑婆世界有佛
名釋迦牟尼欲説般若波羅蜜彼諸菩薩
及諸天人和合而來舍利弗問佛世尊云何
菩薩摩訶薩欲知一切法習行般若波羅蜜
又佛初品中種種讃般若波羅蜜功徳若欲
得是者當學般若波羅蜜有如是等因縁
故應初説般若波羅蜜佛命須菩提汝爲
諸菩薩説般若波羅蜜須菩提謙言菩薩空
但有名後言能如是解了知菩薩相即是
行般若波羅蜜既知是已問菩薩句義次
有摩訶薩義摩訶薩義中有大莊嚴摩訶衍
如勇夫雖有種種器杖莊嚴不乘駛馬
則無能爲是大乘天竺語名摩訶衍諸佛
斷法愛故又明般若波羅蜜義無異故佛
不訶以是故須菩提更作異名問摩訶衍
問曰如摩訶衍序中説從初發心乃至佛
道爲佛道故集一切善法皆名摩訶衍今
何以但説六波羅蜜爲摩訶衍答曰如先
説般若波羅蜜則説六波羅蜜説六波羅
蜜則攝一切善法以是故不應作是問諸
善法多何以但説六波羅蜜復次摩訶衍初
發心作願乃至後方便等六波羅蜜是諸法
雖不名爲波羅蜜然義皆在六波羅蜜中
如初發心作願大悲等心力大故名毘梨
耶波羅蜜捨小利取大乘名般若波羅蜜
方便即是智慧智慧淳淨故變名方便教化
衆生淨佛世界等皆在六波羅蜜中隨義
相攝問曰若爾者後何以更説十八空百八
三昧等名摩訶衍答曰六波羅蜜是摩訶衍
體但後廣分別其義如十八空四十二字等
是般若波羅蜜義百八三昧等是禪波羅蜜
義以是故初説六波羅蜜問曰何以故正
説六波羅蜜不多不少答曰佛爲法王
隨衆生可度或時略説一二三四或時廣
説如賢劫經八萬四千波羅蜜復次六道衆
生皆受身心苦惱如地獄衆生拷掠苦畜
生中相殘害苦餓鬼中飢餓苦人中求欲苦
天上離所愛欲時苦阿修羅道鬪諍苦菩
薩生大悲心欲滅六道衆生苦故生六波
羅蜜以是故説六波羅蜜不多不少問曰
檀波羅蜜有種種相此中佛何以但説五相
所謂用薩婆若相應心捨内外物是福共
一切衆生迴向阿耨多羅三藐三菩提用無
所得故何以不説大慈悲心供養諸佛及
神通布施等答曰是五種相中攝一切布施
相應薩婆若心布施者此縁佛道依佛道
捨内外者則捨一切諸煩惱共衆生者則
是大悲心迴向者以此布施但求佛道不
求餘報用無所得故者得諸法實相般若
波羅蜜氣分故檀波羅蜜非誑非倒亦無
窮盡問曰若爾者則不須五種相但説薩
婆若相應心則足答曰此事可爾但以衆
生不知云何應薩婆若心布施義故是故
以四事分別其義應薩婆若心者以菩
薩心求佛薩婆若作縁作念繋心持是布
施欲得薩婆若果不求今世因縁名聞恩
分等亦不求後世轉輪聖王天王富貴處爲
度衆生故不求涅槃但欲具一切智等諸
佛法爲盡一切衆生苦故是名應薩婆若
心内外物者内名頭腦骨髓血肉等難捨故
在初説外物者國土妻子七寶飮食等共一
切衆生者是布施福徳果報與一切衆生
共用譬如大家種穀與人共食菩薩福徳
果報一切衆生皆來依附譬如好果樹衆鳥
歸集迴向者是福徳邊不求餘報但求阿
耨多羅三藐三菩提問曰先言應薩婆若心
後言迴向有何等異答曰應薩婆若心爲
起諸福徳因縁迴向者不求餘報但求
佛道復次薩婆若相應心爲應阿耨多羅三
藐三菩提故施如先義説薩婆若爲主一
切功徳皆爲薩婆若讃佛智慧有二種一者
無上正智名阿耨多羅三藐三菩提二者一
切種智名薩婆若用無所得者以般若波
羅蜜心布施順諸法實相而不虚誑如是
等説檀波羅蜜義問曰尸羅波羅蜜則總一
切戒法譬如大海總攝衆流所謂不飮酒
不過中食不杖加衆生等是事十善中不攝
何以但説十善答曰佛總相説六波羅蜜
十善爲總相戒別相有無量戒不飮酒不過
中食入不貪中杖不加衆生等入不瞋中餘
道隨義相從戒名身業口業七善道所攝
十善道及初後如發心欲殺是時作方便
惡口鞭打繋縛斫刺乃至垂死皆屬於初死
後剥皮食噉割截歡喜皆名後奪命是本體
此三事和合總名殺不善道以是故知説
十善道則攝一切戒復次是菩薩生慈悲
心發阿耨多羅三藐三菩提布施利益衆
生隨其所須皆給與之持戒不惱衆生不
加諸苦常施無畏十善業道爲根本餘者
是不惱衆生遠因縁戒律爲今世取涅槃
故婬欲雖不惱衆生心繋縛故爲大罪以
是故戒律中婬欲爲初白衣不殺戒在前
爲求福徳故菩薩不求今世涅槃於無量
世中往返生死修諸功徳十善道爲舊
戒餘律儀爲客復次若佛出好世則無此
戒律如釋迦文佛雖在惡世十二年中亦
無此戒以是故知是客復次有二種戒有
佛時或有或無十善有佛無佛常有復次戒
律中戒雖復細微懺則清淨犯十善戒雖
復懺悔三惡道罪不除如比丘殺畜生雖
復得悔罪報猶不除如是等種種因縁故
但説十善業道亦自行亦教他人名爲尸
羅波羅蜜十善道七事是戒三爲守護故
通名爲尸羅波羅蜜餘波羅蜜亦如是隨
義分別如初品中六波羅蜜論議廣説是
經名般若波羅蜜般若波羅蜜名捨離相以
是故一切法中皆用無所得故問曰若用
有所得集諸善法猶尚爲難何況用無所
得答曰若得是無所得智慧是時能妨善
行或生邪疑若不得是無所得智慧是時
無所妨亦不生邪疑佛亦不稱著心取相
行諸善道何以故虚誑住世間終歸於盡
若著心修善破者則易若著空生悔還失
是道譬如火起草中得水則滅若水中生
火則無物能滅初習行著心取相菩薩修福
徳如草生火易可得滅若體得實相菩
薩以大悲心行衆行難可得破如水中
生火無能滅者以是故雖用無所得心
行衆行心亦不弱不生疑悔是名略説六
波羅蜜義廣説如初品中一一波羅蜜皆具
足十八空者六波羅蜜中説般若波羅蜜義
不著諸法所以者何以十八空故十八空
論議如初品中佛告舍利弗菩薩摩訶薩欲
住十八空當學般若波羅蜜彼義應此中
廣説問曰十八空内空等後皆言非常非滅
故此義云何答曰若人不習此空必墮
二邊若常若滅所以者何若諸法實有則無
滅義墮常中如人出一舍入一舍眼雖
不見不名爲無諸法亦爾從未來世入
現在世現在世入過去世如是則不滅行
者以有爲患用空破有心復貴空著於
空者則墮斷滅以是故行是空以破有
亦不著空離是二邊以中道行是十八空
以大悲心爲度衆生是故十八空後皆言
非常非滅是名摩訶衍若異此者則是戲論
狂人於佛法中空無所得如人於珍寶聚
中取水精珠眼見雖好價無所直問曰若
十八空已攝諸空何以更説四空答曰十
八空中現空盡攝諸佛有二種説法或初略
後廣或初廣後略初略後廣爲解義故初
廣後略爲易持故或爲後會衆生略説其
要或以偈頌今佛前廣説十八空後略説
四空相法法相空者一切法中法相不可得
如色中色相不可得復次法中不生法故名
爲法法空無法無法空者無爲法名無法
何以故相不可得故問曰佛以三相説無
爲法云何言無相答曰不然破生故言無
生破住故言無住破滅故言無滅皆從生
住滅邊有此名更無別無生無滅法是名
無法無法空是義如無爲空中説自法自法
空者自法名諸法自性自性有二種一者
如世間法地堅性等二者聖人知如法性實
際此法空所以者何不由智見知故有
二性空如先説問曰如法性實際無爲法中
已攝何以復更説答曰觀時分別説五衆
實相法性如實際又非空智慧觀故令空
性自爾問曰如色是自法識爲他法此中
何以説如法性實際有佛無佛常住過是名
爲他法空答曰有人未善斷見結故處處
生著是人聞是如法性實際謂過是已更
有餘法以是故説過如法性實際亦空
大智度論卷第四十六

大智度論釋摩訶衍品第十八之
餘卷四
十七
　　龍樹菩薩造
　　後秦龜茲國三藏鳩摩羅什譯
經復次須菩提菩薩摩訶薩摩訶衍所謂名
首楞嚴三昧寶印三昧師子遊戲三昧妙月
三昧月幢相三昧出諸法三昧觀頂三昧
畢法性三昧畢幢相三昧金剛三昧入法
印三昧三昧王安立三昧放光三昧力進三
昧高出三昧必入辯才三昧釋名字三昧
觀方三昧陀羅尼印三昧無誑三昧攝諸法
海三昧遍覆虚空三昧金剛輪三昧斷寶
三昧能照三昧不求三昧無住三昧無心三
昧淨燈三昧無邊明三昧能作明三昧普
照明三昧堅淨諸三昧三昧無垢明三昧歡
喜三昧電光三昧無盡三昧威徳三昧離盡
三昧不動三昧不退三昧日燈三昧月淨三
昧淨明三昧能作明三昧作行三昧知相三
昧如金剛三昧心住三昧普明三昧安立三
昧寶聚三昧妙法印三昧法等三昧斷喜
三昧到法頂三昧能散三昧分別諸法句三
昧字等相三昧離字三昧斷縁三昧不壞三
昧無種相三昧無處行三昧離曚昧三昧無
去三昧不變異三昧度縁三昧集諸功徳三
昧住無心三昧妙淨華三昧覺意三昧無
量辯三昧無等等三昧度諸法三昧分別
諸法三昧散疑三昧無住處三昧一莊嚴三
昧生行三昧一行三昧不一行三昧妙行
三昧達一切有底散三昧入名語三昧離音
聲字語三昧然炬三昧淨相三昧破相三昧
一切種妙足三昧不喜苦樂三昧無盡相三
昧陀羅尼三昧攝諸邪正相三昧滅憎愛
三昧逆順三昧淨光三昧堅固三昧滿月淨
光三昧大莊嚴三昧能照一切世三昧三昧
等三昧攝一切有諍無諍三昧不樂一切住
處三昧如住定三昧壞身衰三昧壞語如虚
空三昧離著虚空不染三昧云何名首楞嚴
三昧知諸三昧行處是名首楞嚴三昧云何
名寶印三昧住是三昧能印諸三昧是名寶
印三昧云何名師子遊戲三昧住是三昧能
遊戲諸三昧中如師子是名師子遊戲三昧
云何名妙月三昧住是三昧能照諸三昧如
淨月是名妙月三昧云何名月幢相三昧住
是三昧能持諸三昧相是名月幢相三昧云
何名出諸法三昧住是三昧能出生諸三昧
是名出諸法三昧云何名觀頂三昧住是三
昧能觀諸三昧頂是名觀頂三昧云何名畢
法性三昧住是三昧決定知法性是名畢法
性三昧云何名畢幢相三昧住是三昧能持
諸三昧幢是名畢幢相三昧云何名金剛三
昧住是三昧能破諸三昧是名金剛三昧云
何名入法印三昧住是三昧入諸法印是名
入法印三昧云何名三昧王安立三昧住是
三昧一切諸三昧中安立住如王是名三昧
王安立三昧云何名放光三昧住是三昧能
放光照諸三昧是名放光三昧云何名力進
三昧住是三昧於諸三昧能作力勢是名力
進三昧云何名高出三昧住是三昧能増長
諸三昧是名高出三昧云何名必入辯才三
昧住是三昧能辯説諸三昧是名必入辯
才三昧云何名釋名字三昧住是三昧能釋
諸三昧名字是名釋名字三昧云何名觀方
三昧住是三昧能觀諸三昧方是名觀方三
昧云何名陀羅尼印三昧住是三昧持諸三
昧印是名陀羅尼印三昧云何名無誑三昧
住是三昧於諸三昧不欺誑是名無誑三
昧云何名攝諸法海三昧住是三昧能攝諸
三昧如大海水是名攝諸法海三昧云何名
遍覆虚空三昧住是三昧遍覆諸三昧如虚
空是名遍覆虚空三昧云何名金剛輪三昧
住是三昧能持諸三昧分是名金剛輪三昧
云何名斷寶三昧住是三昧斷諸三昧煩惱
垢是名斷寶三昧云何名能照三昧住是三
昧能以光明顯照諸三昧是名能照三昧云
何名不求三昧住是三昧無法可求是名不
求三昧云何名無住三昧住是三昧一切三
昧中不見法住是名無住三昧云何名無心
三昧住是三昧心心數法不行是名無心三
昧云何名淨燈三昧住是三昧於諸三昧中
作明如燈是名淨燈三昧云何名無邊明三
昧住是三昧與諸三昧作無邊明是名無邊
明三昧云何名能作明三昧住是三昧即時
能爲諸三昧作明是名能作明三昧云何名
普照明三昧住是三昧即能照諸三昧門是
名普照明三昧云何名堅淨諸三昧三昧住
是三昧能堅淨諸三昧相是名堅淨諸三昧三
昧云何名無垢明三昧住是三昧能除諸三
昧垢亦能照一切三昧是名無垢明三昧云
何名歡喜三昧住是三昧能受諸三昧喜是
名歡喜三昧云何名電光三昧住是三昧照
諸三昧如電光是名電光三昧云何名無盡
三昧住是三昧於諸三昧不見盡是名無盡
三昧云何名威徳三昧住是三昧於諸三昧
威徳照然是名威徳三昧云何名離盡三昧
住是三昧不見諸三昧盡是名離盡三昧云何
名不動三昧住是三昧令諸三昧不動不戲
是名不動三昧云何名不退三昧住是三昧
能不見諸三昧退是名不退三昧云何名日
燈三昧住是三昧放光照諸三昧門是名日
燈三昧云何名月淨三昧住是三昧能除諸
三昧闇是名月淨三昧云何名淨明三昧住
是三昧於諸三昧得四無礙智是名淨明三
昧云何名能作明三昧住是三昧於諸三昧
門能作明是名能作明三昧云何名作行三
昧住是三昧能令諸三昧各有所作是名作
行三昧云何名知相三昧住是三昧見諸三
昧知相是名知相三昧云何名如金剛三昧
住是三昧能貫達諸法亦不見達是名如金剛
三昧云何名心住三昧住是三昧心不動不
轉不惱亦不念有是心是名心住三昧云何
名普明三昧住是三昧普見諸三昧明是名
普明三昧云何名安立三昧住是三昧於諸
三昧安立不動是名安立三昧云何名寶聚
三昧住是三昧普見諸三昧如見寶聚是名
寶聚三昧云何名妙法印三昧住是三昧能
印諸三昧以無印印故是名妙法印三昧云
何名法等三昧住是三昧觀諸法等無法不
等是名法等三昧云何名斷喜三昧住是三
昧斷一切法中喜是名斷喜三昧云何名到
法頂三昧住是三昧滅諸法闇亦在諸三昧
上是名到法頂三昧云何名能散三昧住是
三昧中能破散諸法是名能散三昧云何名
分別諸法句三昧住是三昧能分別諸三昧
諸法句是名分別諸法句三昧云何名字等
相三昧住是三昧得諸三昧字等是名字等
相三昧云何名離字三昧住是三昧諸三昧
中乃至不見一字是名離字三昧云何名斷
縁三昧住是三昧斷諸三昧縁是名斷縁三
昧云何名不壞三昧住是三昧不得諸法變
異是名不壞三昧云何名無種相三昧住是
三昧不見諸法種種是名無種相三昧云何
名無處行三昧住是三昧不見諸三昧處是
名無處行三昧云何名離曚昧三昧住是三
昧離諸三昧微闇是名離矇昧三昧云何名
無去三昧住是三昧不見一切三昧去相是
名無去三昧云何名不變異三昧住是三昧
不見諸三昧變異相是名不變異三昧云何
名度縁三昧住是三昧度一切三昧縁境界
是名度縁三昧云何名集諸功徳三昧住是
三昧集諸三昧功徳是名集諸功徳三昧云
何名住無心三昧住是三昧於諸三昧心不
入是名住無心三昧云何名淨妙華三昧住
是三昧令諸三昧得淨妙如華是名淨妙華三
昧云何名覺意三昧住是三昧諸三昧中得
七覺分是名覺意三昧云何名無量辯三昧
住是三昧於諸法中得無量辯是名無量
辯三昧云何名無等等三昧住是三昧諸三
昧中得無等等相是名無等等三昧云何名
度諸法三昧住是三昧度一切三昧是名度
諸法三昧云何名分別諸法三昧住是三昧
諸三昧及諸法分別見是名分別諸法三昧
云何名散疑三昧住是三昧得散諸法疑是
名散疑三昧云何名無住處三昧住是三昧
不見諸法住處是名無住處三昧云何名一
莊嚴三昧住是三昧終不見諸法二相是名
一莊嚴三昧云何名生行三昧住是三昧不
見諸行生是名生行三昧云何名一行三昧
住是三昧不見諸三昧此岸彼岸是名一
行三昧云何名不一行三昧住是三昧不見
諸三昧一相是名不一行三昧云何名妙行
三昧住是三昧不見諸三昧二相是名妙行
三昧云何名達一切有底散三昧住是三昧
入一切有一切三昧智慧通達亦無所達是
名達一切有底散三昧云何名入名語三昧
住是三昧入一切三昧名語是名入名語三
昧云何名離音聲字語三昧住是三昧不見
諸三昧音聲字語是名離音聲字語三昧云
何名然炬三昧住是三昧威徳照明如炬是
名然炬三昧云何名淨相三昧住是三昧淨
諸三昧相是名淨相三昧云何名破相三昧
住是三昧不見諸三昧相是名破相三昧云
何名一切種妙足三昧住是三昧一切諸三
昧種皆具足是名一切種妙足三昧云何名
不喜苦樂三昧住是三昧不見諸三昧苦樂
是名不喜苦樂三昧云何名無盡相三昧住
是三昧不見諸三昧盡是名無盡相三昧云
何名陀羅尼三昧住是三昧能持諸三昧是
名陀羅尼三昧云何名攝諸邪正相三昧住
是三昧於諸三昧不見邪正相是名攝諸邪
正相三昧云何名滅憎愛三昧住是三昧不
見諸三昧憎愛是名滅憎愛三昧云何名逆
順三昧住是三昧不見諸法諸三昧逆順是
名逆順三昧云何名淨光三昧住是三昧不
得諸三昧明垢是名淨光三昧云何名堅固
三昧住是三昧不得諸三昧不堅固是名堅
固三昧云何名滿月淨光三昧住是三昧諸
三昧滿足如月十五日是名滿月淨光三昧
云何名大莊嚴三昧住是三昧大莊嚴成就
諸三昧是名大莊嚴三昧云何名能照一切
世三昧住是三昧諸三昧及一切法能照是
名能照一切世三昧云何名三昧等三昧住
是三昧於諸三昧不得定亂相是名三昧等
三昧云何名攝一切有諍無諍三昧住是三
昧能使諸三昧不分別有諍無諍是名攝一
切有諍無諍三昧云何名不樂一切住處三
昧住是三昧不見諸三昧依處是名不樂一
切住處三昧云何名如住定三昧住是三昧
不過諸三昧如相是名如住定三昧云何名
壞身衰三昧住是三昧不得身相是名壞身
衰三昧云何名壞語如虚空三昧住是三昧
不見諸三昧語業如虚空是名壞語如虚空
三昧云何名離著虚空不染三昧住是三昧
見諸法如虚空無礙亦不染是名離著虚空
不染三昧須菩提是名菩薩摩訶薩摩訶衍
論釋曰上以十八空釋般若波羅蜜今
以百八三昧釋禪波羅蜜百八三昧佛自
説其義是時人利根故皆得信解今則不
然論者重釋其義令得易解
首楞嚴三昧者秦言健相分別知諸三昧
行相多少深淺如大將知諸兵力多少復次
菩薩得是三昧諸煩惱魔及魔人無能壞者
譬如轉輪聖王主兵寶將所往至處無不降
伏寶印三昧者能印諸三昧於諸寶中法
寶是實寶今世後世乃至涅槃能爲利益
如經中説佛語比丘爲汝説法所説法
者所謂法印法印即是寶印寶印即是三
解脱門復次有人言三法印名爲寶印三昧
一切法無我一切作法無常寂滅涅槃是三
法印一切人天無能如法壞者入是三昧
能三種觀諸法是名寶印復次般若波羅
蜜是寶是相應三昧名印是名寶印師子
遊戲三昧者菩薩得是三昧於一切三昧
中出入遲速皆得自在譬如衆獸戲時若
見師子率皆怖懾師子戲時自在無所畏
難復次師子戲時於諸群獸強者則殺伏者
則放菩薩亦如是得是三昧於諸外道強
者破之信者度之復次師子遊戲者如初
品中説菩薩入是三昧中地爲六反震動
令一切十方世界地獄湯冷盲者得視
聾者得聽等妙月三昧者如月滿清淨無
諸翳障能除夜闇此三昧亦如是菩薩入
是三昧能除諸法邪見無明闇蔽等月幢相
三昧者如大軍將幢以寶作月像見此
幢相人皆隨從菩薩入是三昧中諸法通達
無礙皆悉隨從出諸法三昧者菩薩得是三
昧令諸三昧増長譬如時雨林木茂盛觀頂
三昧者入是三昧中能遍見諸三昧如住
山頂悉見衆物畢法性三昧者法性無量
無二難可執持入是三昧必能得定相譬
如虚空無能住者得神足力則能處之
畢幢相三昧者入是三昧則於諸三昧最
爲尊長譬如軍將得幢表其大相金剛三
昧者譬如金剛無物不陷此三昧亦如是
於諸法無不通達令諸三昧各得其用
如車磲瑪瑙琉璃唯金剛能穿入法印三
昧者如人入安隱國有印得入無印不得
入菩薩得是三昧能入諸法實相中所謂
諸法畢竟空三昧王安立三昧者譬如大王
安住正殿召諸群臣皆悉從命菩薩入
三昧王放大光明請召十方無不悉集
又遣化佛遍至十方安立者譬如國王安
處正殿身心坦然無所畏懼放光三昧者
常修火一切入故生神通力隨意放種種
色光隨衆生所樂若熱若冷若不熱不冷照
諸三昧者光明有二種一者色光二者智慧
光住是三昧中照諸三昧無有邪見無明
等力進三昧者先於諸法中得信等五種
力然後於諸三昧中得自在力又雖住三
昧而常能神通變化度諸衆生高出三昧者
菩薩入是三昧所有福徳智慧皆悉増長諸
三昧性從心而出必入辯才三昧者四無礙
中辭辯相應三昧菩薩得是三昧悉知衆
生語言次第及經書名字等悉能分別無礙
釋名字三昧者諸法雖空以名字辯諸法
義令人得解觀方三昧者於十方衆生以
慈悲憐愍平等心觀復次方者循道理名
爲得方是三昧力故於諸三昧得其道理
出入自在無礙陀羅尼印三昧者得是三昧
者能得分別諸三昧皆有陀羅尼無誑三
昧者有三昧生愛恚無明邪見等是三昧
於諸三昧都無迷悶之事攝諸法海三昧
者如一切衆流皆歸於海三乘法皆入是
三昧中亦如是又諸餘三昧皆入是三昧
中如四禪四無色中攝諸解脱九次第等皆
入其中遍覆虚空三昧者是虚空無量無邊
是三昧力悉能遍覆虚空或結加趺坐或
放光明或以音聲充滿其中金剛輪三昧
者如眞金剛輪所往無礙得是三昧者於
諸法中所至無礙復次能分別諸三昧分
界故名輪輪分界也斷寶三昧者如有
寶能淨治諸寶是三昧亦如是能除諸三
昧煩惱垢五欲垢易遣諸三昧垢難却能
照三昧者得是三昧能以十種智慧照了
諸法譬如日出照閻浮提事皆顯了不求
三昧者觀諸法如幻化三界愛斷故都無
所求無住三昧者是三昧名無住三昧住
是三昧中觀諸法念念無常無有住時無
心三昧者即是滅盡定或無想定何以故
佛自説因縁入是三昧中諸心心數法不
行淨燈三昧者燈名智慧燈諸煩惱名垢
離是垢慧則清淨無邊明三昧者無邊名
無量無數明有二種一者度衆生故身放
光明二者分別諸法總相別相故智慧光明
得是三昧能照十方無邊世界及無邊諸
法能作明三昧者於諸法能爲作明如闇
中然炬普照明三昧者如轉輪聖王寶珠
於軍衆外四邊各照一由旬菩薩得是三
昧普照諸法種種門堅淨諸三昧三昧者菩
薩得是三昧力故令諸三昧清淨堅牢無
垢明三昧者三解脱門相應三昧得是三昧
離一切三昧垢離一切無明愛等亦能照
一切諸三昧歡喜三昧者得是三昧於諸
法生歡喜樂何者是有人言初禪是如佛
説有四修定一者修是三昧得現在歡喜
樂二者修定得知見見衆生生死三者修
定得智慧分別四者修定得漏盡復次得
是三昧生無量無邊法歡喜樂電光三昧者
如電暫現行者得路得是三昧者無始世
界來失道還得無盡三昧者得是三昧滅
諸法無常等相即入不生不滅威徳三昧者
菩薩得是三昧威徳莊嚴離盡三昧者菩薩
得是三昧無量阿僧祇劫善本功徳必得
果報不失故不動三昧者有人言第四禪
是不動欲界中五欲故動初禪中覺觀故動
二禪中喜多故動三禪中樂多故動四禪
離出入息無諸動相故不動有人言四無
色定是不動離諸色故有人言滅盡定是
不動離心心數法故有人言知諸法實相
畢竟空智慧相應三昧故不動得是三昧
已於一切三昧一切法都不戲論不退三
昧者住是三昧不見諸三昧退論者言菩
薩住是三昧常不退轉即是阿鞞跋致智慧
相應三昧不退者不墮頂如不墮頂義中説
日燈三昧者得是三昧能照一切諸法種種
門及諸三昧譬如日出能照一切閻浮提月
淨三昧者如月從十六日漸減至三十日
都盡凡夫人亦如是諸善功徳漸漸減盡
墮三惡道如月從一日漸漸増長至十五
日光明清淨菩薩亦如是得是三昧從發
心來世世漸増善根乃至得無生法忍授
記智慧清淨利益衆生又能破諸三昧中
無明淨明三昧者明名慧垢爲礙得是三
昧者於諸法無障礙以是故佛於此説
住是三昧中得四無礙智問曰佛何以獨
於此中説四無礙智答曰於三昧中無覺
觀心所可樂説與定相違是事爲難此三
昧力故得四無礙智四無礙智義如先説能
作明三昧者明即是智慧諸智慧中般若智
慧最第一是般若相應三昧能作明作行三
昧者得是三昧力能發起先所得諸三昧
知相三昧者得是三昧見一切諸三昧中
有實智慧相如金剛三昧者得是三昧以
智慧能通達一切諸法亦不見通達用無
所得故問曰三種三昧何以皆言金剛答
曰初言金剛中言金剛輪後言如金剛如
金剛三昧佛説能貫穿一切諸法亦不見
是金剛三昧能通達諸三昧金剛輪三昧
者得是三昧即能持諸三昧輪是皆佛自
説義論者言如金剛三昧者能破一切諸煩
惱結使無有遺餘譬如釋提桓因手執金
剛破阿修羅軍即是學人末後心從是心
次第得三種菩提聲聞菩提辟支佛菩提佛
無上菩提金剛三昧者能破一切諸法入
無餘涅槃更不受有譬如眞金剛能破諸
山令滅盡無餘金剛輪者此三昧能破一
切諸法無遮無礙譬如金剛輪轉時無所
不破無所障礙復次初金剛二金剛輪三
如金剛名字分別佛説其義亦異論者釋
其因縁亦異不應致難心住三昧者心相
輕疾遠逝無形難制難持常是動相如獼
猴子又如掣電亦如蛇舌得是三昧故
能攝令住乃至天欲心不動轉何況人欲普
明三昧者得是三昧於一切法見光明相
無黒闇相如晝所見夜亦如是如見前
見後亦爾如見上見下亦爾心中無礙
修是三昧故得天眼通普見光明了了無
礙善修是神通故得成慧眼普照諸法所
見無礙安立三昧者得是三昧者一切諸
功徳善法中安立牢固如須彌山在大海安
立不動寶聚三昧者得是三昧所有國土悉
成七寶問曰此是肉眼所見禪定所見答
曰天眼肉眼皆能見何以故外六塵不定故
行者常修習禪定是故能轉本相妙法印三
昧者妙法名諸佛菩薩深功徳智慧得是
三昧得諸深妙功徳智慧法等三昧者等
有二種衆生等法等法等相應三昧名爲法
等斷喜三昧者得是三昧觀諸法無常苦
空無我不淨等心生厭離十想中一切世
間不可樂想相應三昧是到法頂三昧者法
名菩薩法所謂六波羅蜜到般若波羅蜜中
得方便力到法山頂得是三昧能住是法
山頂諸無明煩惱不能動搖能散三昧者
得是三昧能破散諸法散空相應三昧是
分別諸法句三昧者得是三昧能分別一切
諸法語言字句爲衆生説辭無滯礙樂説
相應三昧是字等相三昧者得是三昧觀
諸字諸語皆悉平等呵詈讃歎無有憎愛
離字三昧者得是三昧不見字在義中亦
不見義在字中斷縁三昧者得是三昧
若内若外樂中不生喜苦中不生瞋不苦
不樂中不生捨心於此三受遠離不著
心則歸滅心若滅縁亦斷不壞三昧者縁法
性畢竟空相應三昧戲論不能破無常不
能轉先已壞故無種三昧者得是三昧
不見諸法種種相但見一相所謂無相無
處行三昧者得是三昧知三毒火然三界
故心不依止涅槃畢竟空故亦不依止離曚
昧三昧者得是三昧於諸三昧中微翳無
明等悉皆除盡無去三昧者得是三昧不
見一切法來去相不變異三昧者得是三
昧觀一切諸法因不變爲果如乳不變作
酪諸法皆住自相不動故度縁三昧者得
是三昧於六塵中諸煩惱盡滅度六塵大
海亦能過一切三昧縁生智慧集諸功徳
三昧者得是三昧集諸功徳從信至智慧
初夜後夜修習不息如日月運轉初不休
息住無心三昧者入是三昧中不隨心但
隨智慧至諸法實相中住淨妙華三昧者
如樹華敷開令樹嚴飾得是三昧諸三昧
中開諸功徳華以自莊嚴覺意三昧者得
是三昧令諸三昧變成無漏與七覺相應
譬如石汁一斤能變千斤銅爲金無量辯
三昧者即是樂説辯得是三昧力故乃至
樂説一句無量劫而不窮盡無等等三昧者
得是三昧觀一切衆生皆如佛觀一切法
皆同佛法無等等般若波羅蜜相應是度諸
法三昧者得是三昧入三解脱門過出三
界度三乘衆生分別諸法三昧者即是分別
慧相應三昧得是三昧分別諸法善不善有
漏無漏有爲無爲等相散疑三昧者有人言
即是見諦道中無相三昧疑結見諦智相應
三昧斷故有人言菩薩無生法忍相應三昧
是時一切法中疑網悉斷見十方諸佛
得一切諸法實相有人言無礙解脱相應三
昧是諸佛得是三昧已於諸法中無疑
無近無遠皆如觀掌中無住處三昧者即
是無受智慧相應三昧得是三昧不見一
切諸法定有住處一莊嚴三昧者得是三
昧觀諸法皆一或一切法有相故一或一
切法無故一或一切法空故一如是等無量
皆一以一相智慧莊嚴是三昧故言一莊
嚴生行三昧者行名觀得是三昧能觀種
種行相入相住相出相又是行皆空亦不可
見一行三昧者是三昧常一行畢竟空相應
三昧中更無餘行次第如無常行中次有
苦行苦行中次有無我行又菩薩於是三
昧不見此岸不見彼岸諸三昧入相爲此
岸出相爲彼岸初得相爲此岸滅相爲彼
岸不一行三昧者與上一行相違者是所
謂諸餘觀行妙行三昧者即是畢竟空相應
三昧乃至不見不二相一切戲論不能
破達一切有底散三昧者有名三有底者
非有想非無想以難到故名底達者以無
漏智慧乃至離非有想非無想入無餘涅
槃三界五衆散滅復次菩薩得是不生不滅
智慧一切諸有通達散壞皆無所有入名語
三昧者得是三昧識一切衆生一切物一切
法名字亦能以此名字語化人一切語言
無不解了皆有次第離音聲字語三昧者
得是三昧觀一切諸法皆無音聲語言常
寂滅相然炬三昧者如捉炬夜行不墮
險處菩薩得是三昧以智慧炬於諸法中
無錯無著淨相三昧者得是三昧能清淨
具足莊嚴三十二相又能如法觀諸法總
相別相亦能觀諸法無相清淨所謂空無相
無作如相品是中廣説破相三昧者得是
三昧不見一切法相何況諸三昧相得是
無相三昧一切種妙足三昧者得是三昧
以諸功徳具足莊嚴所謂好姓好家好身好
眷屬禪定智慧皆悉具足清淨不喜苦樂三
昧者得是三昧觀世間樂多過多患虚妄
顛倒非可愛樂觀世間苦如病如箭入
身心不喜樂以一切法虚誑故不求其樂
何以故異時變爲苦樂尚不喜何況於苦
無盡相三昧者得是三昧觀一切法無壞
無盡問曰若爾者云何不墮常邊答曰
如菩薩雖觀無常不墮滅中若觀不盡
不墮常中此二相於諸法中皆不可得
有因縁故修行所謂爲罪福不失故言常
離著故言無常陀羅尼三昧者得是三昧
力故聞持等諸陀羅尼皆自然得攝諸邪
正相三昧者得是三昧不見三聚衆生所
謂正定邪定不定都無所棄一心攝取又
於諸法不見定正相定邪相諸法無定相
故滅憎愛三昧者得是三昧可喜法中不
生愛可憎法中不生瞋逆順三昧者得
是三昧於諸法中逆順自在能破諸邪逆
衆生能順可化衆生又離著故破一切法
善根増長故成一切法亦不見諸法逆順
是事亦不見以無所有故淨光三昧者
得是三昧一切法中諸煩惱垢不可得不可
得故諸三昧皆清淨堅固三昧者有人言金
剛三昧是堅固不壞故有人言金剛非所以
者何金剛亦易破故是諸法實相智相應
三昧不可破如虚空以是故言牢固滿月
淨光三昧者得是三昧所言清淨無諸錯
謬如秋時虚空清淨月滿光明涼樂可樂
無諸可惡菩薩亦如是修諸功徳故如月
滿破無明闇故淨智光明具足滅愛恚等
火故清涼功徳具足大利益衆生故可樂
大莊嚴三昧者見十方如恒河沙等世界以
七寶華香莊嚴佛處其中如是等清淨莊
嚴得是三昧故一時莊嚴諸功徳又觀此
莊嚴空無所有心無所著能照一切世間
三昧者得是三昧故能照三種世間衆生
世間住處世間五衆世間三昧等三昧者得
是三昧觀諸三昧皆一等所謂攝心相是
三昧皆得因縁生有爲作法無深淺得是
三昧皆悉平等是名爲等與餘法亦等無
異以是故義中説一切法中定亂相不可
得攝一切有諍無諍三昧者得是三昧不
見是法如是相是法不如是相不分別諸
法有諍無諍於一切法中通達無礙於衆
生中亦無好醜諍論但隨衆生心行而度
脱之得是三昧故於諸三昧皆隨順不
逆不樂一切住處三昧者得是三昧不樂
住世間不樂住非世間以世間無常過
故不樂非世間中無一切法是大可畏處
不應生樂如住定三昧者得是三昧故
知一切法如實相不見有法過是如者如
義如先説壞身衰三昧者血肉筋骨等和合
故名爲身是身多患常與飢寒冷熱等
諍是名身衰得是三昧故以智慧力分分
破壞身衰相乃至不見不可得相壞語如
虚空三昧者語名内有風發觸七處故有
聲依聲故有語觀如是語言因縁故能
壞語言不生我相及以愛憎有人言二禪
無覺觀是壞語三昧賢聖默然故有人言
無色定三昧彼中無身離一切色故有人
言但是諸菩薩三昧能破先世結業因縁不
淨身而受法身隨可度衆生種種現形離
著虚空不染三昧者菩薩行般若波羅蜜觀
諸法畢竟空不生不滅如虚空無物可喩
鈍根菩薩著此虚空得此三昧故離著虚
空等諸法亦不染著是三昧如人沒在泥
中有人挽出鎖脚爲奴如有三昧能離
著虚空而復著此三昧亦如是今是三昧
能離著虚空亦自離著問曰佛多説諸
三昧汝何以但説諸法答曰佛多説果
報論者合因縁果報説譬如人觀身不
淨得不淨三昧身是因縁三昧是果又如
人觀五衆無常苦空等得七覺意三昧能
生八聖道四沙門果復次佛應適衆生故但
説一法論者廣説分別諸事譬如一切有
漏皆是苦因而佛但説愛一切煩惱滅名滅
諦佛但説愛盡是菩薩於諸觀行中必不
疑於諸三昧未了故佛但説三昧論者説
諸法一切三昧皆已在中是諸三昧末後皆
應言用無所得以同般若故如是等無量
無邊三昧和合名爲摩訶衍
大智度論卷第四十七

大智度論釋四念處品第十九卷四
十八
　　龍樹菩薩造
　　後秦龜茲國三藏鳩摩羅什譯
經佛告須菩提菩薩摩訶薩摩訶衍所謂
四念處何等四須菩提菩薩摩訶薩内身中
循身觀亦無身覺以不可得故外身中内外
身中循身觀亦無身覺以不可得故勤精進
一心除世間貪憂内受内心内法外受外心
外法内外受内外心内外法循法觀亦無法
覺以不可得故勤精進一心除世間貪憂須
菩提菩薩摩訶薩云何内身中循身觀須菩
提若菩薩摩訶薩行時知行住時知住坐時
知坐臥時知臥如身所行如是知須菩提
菩薩摩訶薩如是内身中循身觀勤精進一
心除世間貪憂以不可得故復次須菩提
菩薩摩訶薩若來若去視瞻一心屈申俯仰
服僧伽梨執持衣鉢飮食臥息坐立睡覺語
默入禪出禪亦常一心如是須菩提菩薩摩
訶薩行般若波羅蜜内身中循身觀以不可
得故復次須菩提菩薩摩訶薩内身中循身
觀時一心念入息時知入息出息時知出息
入息長時知入息長出息長時知出息長入
息短時知入息短出息短時知出息短譬如
旋師若旋師弟子繩長知長繩短知短菩
薩摩訶薩亦如是一心念入息時知入息出
息時知出息入息長時知入息長出息長時
知出息長入息短時知入息短出息短時知
出息短如是須菩提菩薩摩訶薩内身中循
身觀勤精進一心除世間貪憂以不可得故
復次須菩提菩薩摩訶薩觀身四大作是念
身中有地大水大火大風大譬如屠牛師若
屠牛弟子以刀殺牛分作四分作四分已
若立若坐觀此四分菩薩摩訶薩亦如是行
般若波羅蜜時種種觀身四大地大水大
火大風大如是須菩提菩薩摩訶薩内身中
循身觀以不可得故復次須菩提菩薩摩
訶薩觀内身從足至頂周匝薄皮種種不淨
充滿身中作是念身中有髮毛爪齒薄皮
厚皮筋肉骨髓脾腎心肝肺小腸大腸胃胞
屎尿垢汗目涙涕唾膿血黄白痰陰肪𦙽
腦膜譬如田夫倉中隔盛雜穀種種充滿稻
麻黍粟豆麥明眼之人開倉即知是麻是黍
是稻是粟是麥是豆分別悉知菩薩摩訶薩
亦如是觀是身從足至頂周匝薄皮種種不
淨充滿身中髮毛爪齒乃至腦膜如是須
菩提菩薩摩訶薩觀内身勤精進一心除世
間貪憂以不可得故復次須菩提菩薩摩訶
薩若見棄死人身一日二日至于五日膖脹青
瘀膿汁流出自念我身亦如是相如是法未
脱此法如是須菩提菩薩摩訶薩内身中循
身觀勤精進一心除世間貪憂以不可得故
復次須菩提菩薩摩訶薩若見棄死人身若
六日若七日烏鴟雕鷲豺狼狐狗如是等種種
禽獸爴裂食之自念我身如是相如是法
未脱此法如是須菩提菩薩摩訶薩内身中
循身觀勤精進一心除世間貪憂以不可得
故復次須菩提菩薩摩訶薩若見棄死人身
禽獸食已不淨爛臭自念我身如是相如是
法未脱此法乃至除世間貪憂復次須菩提
菩薩摩訶薩若見棄死人身骨鎖血肉塗
染筋骨相連自念我身如是相如是法未脱
此法乃至除世間貪憂復次須菩提菩薩摩
訶薩若見棄死人身骨瑣血肉已離筋骨相
連自念我身如是相如是法未脱此法乃至
除世間貪憂復次須菩提菩薩摩訶薩若見
棄死人身骨瑣已散在地自念我身如是相
如是法未脱此法如是須菩提菩薩摩訶薩
觀内身乃至除世間貪憂復次須菩提菩薩
摩訶薩若見棄死人身骨散在地脚骨異處
膞骨髀骨腰骨肋骨脊骨手骨項骨髑髏
各各異處自念我身如是相如是法未脱此
法如是須菩提菩薩摩訶薩觀内身乃至除
世間貪憂復次須菩提菩薩摩訶薩見是棄
死人骨在地歳久風吹日曝色白如貝自念我
身如是相如是法未脱此法如是須菩提菩
薩摩訶薩觀内身乃至除世間貪憂以不可
得故論問曰四念處中有種種觀何以
但説十二種觀所謂若内若外若内外復次
何等是内何等是外内外觀已何以復別説
内外復次四念處中一念處是内内法中攝
所謂心二念處是外外法中攝所謂受與
法一念處是内外内外法中攝所謂身何
以説四法都是内都是外都是内外何以
不但言觀身而言循身觀云何觀身而不
生身覺何以言勤精進一心三十七品皆
應言一心何以但此中言一心此中若修
行四念處時一切五蓋應除何以獨言除
貪世間喜亦能妨道何以但言除憂觀身
法種種門無常苦空無我等今何以但言不
淨若但觀不淨何以復念身四威儀等此
事易知何足問答曰是十二種觀行者從
此得定心先來三種邪行若内若外若内
外破三種邪行是故有三種正行有人著
内情多著外情少如人爲身故能捨妻子
親屬寶物有人著外情多著内情少如人
貪財喪身爲欲沒命有人著内外情多
是故説三種正行復次自身名内身他身
名外身九受入名爲内身九不受入名爲
外身眼等五情名爲内身色等五塵名爲外
身如是等分別内外行者先以不淨無常
苦空無我等智慧觀内身不得是身好相
若淨相若常相若樂若我若實内既不得復
觀外身求淨常我樂實亦不可得若不得
便生疑我觀内時於外或錯觀外時於内
或錯今内外一時倶觀亦不可得是時心得
正定知是身不淨無常苦空無我如病如
癰如瘡九孔流穢是爲行厠不久破壞
離散盡滅死相常有飢渇寒熱鞭杖繋閉
罵詈毀呰老病等諸苦常圍遶不得自在
内空無主亦無知者見者作者受者但空
諸法因縁和合而有自生自滅無所繋屬猶
如草木是故内外倶觀餘内外義如十八空
中説循身觀者尋隨觀察知其不淨衰老病
死爛壞臭處骨節腐敗摩滅歸土如我此
身覆以薄皮令人狂惑憂畏萬端以是
故如身相内外隨逐本末觀察又如佛説
循身觀法不生身覺者不取身一異相而
生戲論衆生於是身中起種種覺有生淨
覺有生不淨覺有生瞋覺念他過罪
有人觀此身身爲何法諸身分邊爲一爲
異不生如是種種覺所以者何無所利
益妨涅槃道故復次餘凡夫聲聞人取身
相能觀身菩薩不取身相而能觀身勤精
進一心者餘世事巧便從無始世界來常習
常作如離別常人易離別知識難離別
知識易離別父子難離別父子易自離
其身難自離其身易離其心者難自不一
心勤精進此不可得譬如攅燧求火一
心勤著不休不息乃可得火是故説一心
勤精進除世間貪憂者貪除則五蓋盡去猶
如破竹初節既破餘節皆去復次行者遠
離五欲出家學道既捨世樂未得定樂或
時心生憂念如魚樂水心相如是常求
樂事還念本所欲行者多生是二心是故
佛説當除貪憂説貪即是説世間喜以
相應故初觀不淨者人身不淨薄皮覆故
先生淨相後生餘倒以是故初説不淨觀
復次衆生多著貪欲取淨相瞋恚邪見不
爾故是以先治貪欲觀不淨念身四威儀
等者先欲破身賊得一心人所爲之事皆
能成辦以是故先尋繹其身所爲所行來
去臥覺坐禪觀身所作常一心安詳不錯
不亂作如是觀察以不淨三昧易得身
雖安詳内有種種惡覺觀破亂其心以是
故説安那波那十六分以防覺觀安那般
那義如先説身既安詳心無錯亂然後
行不淨觀安隱牢固若先行不淨觀狂心
錯亂故不淨反作淨相佛法中此二法名甘
露初門不淨觀者所謂菩薩摩訶薩觀身如
草木瓦石無異是身外四大變爲飮食充
實内身堅者是地濕者是水熱者是火動者
是風是四事入内即是身是四分中各各無
我無我所隨逐自相不隨人意苦空等亦
如是説若坐若立者臥則懈怠身不動故
心亦不動行則心亂身不靜故心亦不靜
欲以眼見事況所不見故説譬喩牛即
是行者身屠兒即是行者刀是利智慧奪牛
命即是破身一相四分即是四大屠者觀
牛四分更無別牛亦非是牛行者觀身四
大亦如是是四大不名爲身所以者何此
四身一故又四大是總相身是別相若外四
大不名爲身入身中假名爲身我不在
四大中四大不在我中我去四大遠但
以顛倒妄計爲身用是散空智慧分別四
大及造色然後入三念處得入道又此身
從足至髮從髮至足周匝薄皮反覆思惟
無一淨處髮毛等乃至腦膜略説則三十
六廣説則衆多穀倉是身農夫是行者田
種穀是行者身業因縁結實入倉是行者
因縁熟得身稻麻黍粟等是身中種種不
淨農夫開倉即知麻黍麥豆種種別異是
行者不淨觀以慧眼開見是身倉知此
身中不淨充滿必當敗壞若他來害若當
自死此身中但有屎尿不淨種種惡露等已
觀内身不淨今觀外身敗壞是故説二種
不淨一者已壞二者未壞先觀己身未壞
有識若結使薄利根人即生患厭鈍根結厚
者觀死人已壞可畏可惡若死一日至五
日親里猶尚守護是時禽獸未食青瘀膖
脹膿血流出腹脹破裂五藏爛壞屎尿臭
處甚可惡厭行者心念此色先好行來言
語妖蠱姿則惑亂人情淫者愛著今者觀
之好色安在如佛所説眞是幻法但誑無
智之眼今此實事露現行者即念我身與彼
等無有異未脱此法云何自著著彼又
亦何爲自重輕他如是觀已心則調伏可
以求道能除世間貪憂又復思惟此屍初
死之時鳥獸見之謂非死人不敢來近以
是故説過六七日親戚既去烏鷲野干之
屬競來食之皮肉既盡日日變異以是故
説但有骨人見其如此更生厭心念言是
心肝皮肉實無有我但因是身合集罪福
因縁受苦無量即復自念我身不久會當
如是未離此法或時行者見骨人在地
雨水澆浸日曝風吹但有白骨或見久骨
筋斷節解分散異處其色如鴿或腐朽爛壞
與土同色初觀三十六物死屍膖脹一日
至五日是不淨觀鳥獸來食乃至與土同
色是無常觀是中求我我所不可得如先
説因縁生不自在故是非我觀觀身相如
此無一可樂若有著者則生憂苦是名苦
觀以四聖行觀外身自知己身亦復如
是然後内外倶觀若心散亂當念老病死
三惡道苦身命無常佛法欲滅如是等鞭心
令伏還繋不淨觀中是名勤精進一心勤
精進故能除貪憂貪憂二賊劫我法寶行者
作是念是身無常不淨可惡如此衆生何
故貪著此身起種種罪因縁如是思惟已
知是身中有五情外有五欲和合故生世
間顛倒樂人心求樂初無住時當觀此樂
爲實爲虚身爲堅固猶尚散滅何況此樂
此樂亦無住處未來未有過去已滅現在
不住念念皆滅以遮苦故名樂無有實
樂譬如飮食除飢渇苦故暫以爲樂過度
則復生苦如先破樂中説則知世間樂皆
從苦因縁生亦能生苦果誑人須臾後苦
無量譬如美食雜毒食雖香美毒則害
人世間樂亦如是婬欲煩惱等毒故奪智
慧命心則狂惑捨利取衰誰受此樂唯
有心識諦觀此心念念生滅相續有故可
得取相譬如水波燈焔受苦心非樂心受
樂心非苦心受不苦不樂心非苦樂心時相
各異以是故心無常無常故不自在不自在
故無我想思憶念等亦如是餘三念處内外
相如先説行是四聖行破四顛倒破四顛
倒故開實相門開實相門已愧本所習譬
人夜食不淨地了知非羞愧其事觀是
四法不淨無常等是名苦諦是苦因愛等
諸煩惱是集諦愛等諸煩惱斷是滅諦斷
愛等諸煩惱方便是道諦如是觀四諦信
涅槃道心住快樂似如無漏是名煖法
如人攅火並有煖氣必望得火信此
法已心愛樂佛是法如佛所説如服好
藥差病知師爲妙諸服藥病差者人中第
一是則信僧如是信三寶煖法増進罪福
停等故名爲頂法如人上山至頂兩邊
道里倶等從頂至忍乃至阿羅漢是一邊
道從煖至頂是一邊道聲聞法中觀四念
處所得果報如是菩薩法者於是觀中不
忘本願不捨大悲先用不可得空調伏
心地住是地中雖有煩惱心常不墮如
人雖未殺賊繋閉一處菩薩頂法如先法
位中説忍法世間第一法則是菩薩柔順法
忍須陀洹道乃至阿羅漢辟支佛道即是菩
薩無生法忍如佛後品自説須陀洹若智
若果皆是菩薩無生法忍四正勤四如意足
雖各各別位皆在四念處中慧多故名四
念處精進多故名四正勤定多故名四如意
足問曰若爾者何以不説智處而説念
處答曰初習行時未及有智念爲初門常
念其事是智慧隨念故以念爲名四念處
實體是智慧所以者何觀内外身即是智
慧念持智慧在縁中不令散亂故名念
處與九十六種邪行求道相違故名正勤
諸外道等捨五欲自苦身不能捨惡不善
不能集諸善法佛有兩種斷惡不善法已
來者除却未來者防使不生善法亦有二
種未生善法令生已生善法令増長是名
正勤智慧火得正勤風無所不燒正勤若
過心則散亂智火微弱如火得風過者或滅
或微不能燒照是故須定以制過精進風
則可得定定有四種欲定精進定心定思
惟定制四念處中過智慧是時定慧道得
精進故所欲如意後得如意事辦故名如
意足足者名如意因縁亦名分是十二
法鈍根人中名爲根如樹有根未有力若
利根人中名爲力是事了了能疾有所辦
如利刀截物故名有力事未辦故名爲
道事辦思惟修行故名爲覺三十七品論
議如先説問曰若菩薩修此三十七品云
何不取涅槃答曰本願牢故大悲心深入
故了了知諸法實相故十方諸佛護念故
如經説菩薩到七住地外觀諸法空内
觀無我如人夢中縛筏渡河中流而覺作
是念我空自疲苦無河無筏我何所渡菩
薩爾時亦如是心則悔厭我何所度何所
滅且欲自滅倒心是時十方佛伸手摩頭
善哉佛子莫生悔心念汝本願汝雖知此
衆生未悟汝當以此空法教化衆生汝所
得者始是一門諸佛無量身無量音聲無量
法門一切智慧等汝皆未得汝觀諸法空
故著是涅槃諸法空中無有滅處無有
著處若實有滅汝先來已滅汝未具足六
波羅蜜乃至十八不供法汝當具足此法
坐於道場如諸佛法復次三三昧十一智三
無漏根覺觀三昧十念四禪四無量心四無色
定八背捨九次第定如先説復次佛十力四
無所畏四無礙智十八不共法如初品中説
是諸法後皆用無所得故以般若波羅蜜畢
竟空和合故名除世間貪憂以不可得故
經復次須菩提菩薩摩訶薩見是棄死人骨
在地歳久其色如鴿腐朽爛壞與土共合
自念我身如是法如是相未脱此法如是須
菩提菩薩摩訶薩内身中循身觀勤精進
一心除世間貪憂以不可得故外身内外身
亦如是受念處心念處法念處亦應如是廣
説須菩提是名菩薩摩訶薩摩訶衍復次須
菩提菩薩摩訶薩摩訶衍所謂四正勤何等
四須菩提菩薩摩訶薩未生諸惡不善法爲
不生故欲生勤精進攝心行道已生諸惡不
善法爲斷故欲生勤精進攝心行道未生
諸善法爲生故欲生勤精進攝心行道已生
諸善法爲住不失修滿増廣故欲生勤精進
攝心行道以不可得故須菩提是名菩薩摩
訶薩摩訶衍復次須菩提菩薩摩訶薩摩訶
衍所謂四如意分何等四欲定斷行成就修
如意分心定斷行成就修如意分精進定斷
行成就修如意分思惟定斷行成就修如意
分以不可得故須菩提是名菩薩摩訶薩摩
訶衍復次須菩提菩薩摩訶薩摩訶衍所謂
五根何等五信根精進根念根定根慧根是
名菩薩摩訶薩摩訶衍以不可得故復次須
菩提菩薩摩訶薩摩訶衍所謂五力何等五
信力精進力念力定力慧力是名菩薩摩訶
薩摩訶衍以不可得故復次須菩提菩薩摩
訶薩摩訶衍所謂七覺分何等七菩薩摩訶
薩修念覺分依離依無染向涅槃擇法覺分
精進覺分喜覺分除覺分定覺分捨覺分依
離依無染向涅槃以不可得故是名菩薩
摩訶薩摩訶衍復次須菩提菩薩摩訶薩摩
訶衍所謂八聖道分何等八正見正思惟正
語正業正命正精進正念正定是名菩薩摩
訶薩摩訶衍以不可得故復次須菩提菩薩
摩訶薩摩訶衍所謂三三昧何等三空無相
無作三昧空三昧名諸法自相空是爲空
解脱門無相名壞諸法相不憶不念是爲無
相解脱門無作名諸法中不作願是爲無作
解脱門是名菩薩摩訶薩摩訶衍以不可得
故復次須菩提菩薩摩訶薩摩訶衍所謂苦
智集智滅智道智盡智無生智法智比智世智
他心智如實智云何名苦智知苦不生是
名苦智云何名集智知集應斷是名集智
云何名滅智知苦滅是名滅智云何名道智
知八聖道分是名道智云何名盡智知諸
婬怒癡盡是名盡智云何名無生智知諸
有中無生是名無生智云何名法智知五衆
本事分別知無是名法智云何名比智知
眼無常乃至意觸因縁生受無常是名比智
云何名世智知因縁名字是名世智云何名
他心智知他衆生心是名他心智云何名
如實智知諸佛一切種智是名如實智須
菩提是名菩薩摩訶薩摩訶衍以不可得故
復次須菩提菩薩摩訶薩摩訶衍所謂三根
未知欲知根知根知者根云何名未知欲知
根諸學人未得果信根精進根念根定根慧
根是名未知欲知根云何名知根諸學人得
果信根乃至慧根是名知根云何名知者
根諸無學人若阿羅漢若辟支佛諸佛信根
乃至慧根是名知者根須菩提是名菩薩摩
訶薩摩訶衍以不可得故復次須菩提菩薩
摩訶薩摩訶衍所謂三三昧何等三有覺有
觀三昧無覺有觀三昧無覺無觀三昧云
何名有覺有觀三昧離諸欲離惡不善法
有覺有觀離生喜樂入初禪是名有覺有觀
三昧云何名無覺有觀三昧初禪二禪中
間是名無覺有觀三昧云何名無覺無觀三
昧從二禪乃至非有想非無想定是名無覺
無觀三昧是名菩薩摩訶薩摩訶衍以不可
得故復次須菩提菩薩摩訶薩摩訶衍所謂
十念何等十念佛念法念僧念戒念捨念天
念滅念出入息念身念死須菩提是名菩
薩摩訶薩摩訶衍以不可得故復次須菩
提菩薩摩訶薩摩訶衍所謂四禪四無量心
四無色定八背捨九次第定須菩提是名菩
薩摩訶薩摩訶衍以不可得故復次須菩提
菩薩摩訶薩摩訶衍所謂佛十力何等十佛
如實知一切法是處不是處相一力也如實
知他衆生過去未來現在諸業諸受法知造
業處知因縁知報二力也如實知諸禪解脱
三昧定垢淨分別相三力也如實知他衆生
諸根上下相四力也如實知他衆生種種欲
解五力也如實知世間種種無數性六力也
如實知一切至處道七力也知種種宿命有
相有因縁一世二世乃至百千世劫初劫
盡我在彼衆生中生如是姓如是名如是飮
食苦樂壽命長短彼中死是間生是間死還
生是間此間生姓名飮食苦樂壽命長短亦
如是八力也佛天眼淨過諸天眼見衆生
死時生時端正醜陋若大若小若墮惡道
若墮善道如是業因縁受報是諸衆生惡身
業成就惡口業成就惡意業成就謗毀聖人
受邪見業因縁故身壞死時入惡道生地獄
中是諸衆生善身業成就善口業成就善意
業成就不謗毀聖人受正見業因縁故身
就壞時入善道生天上九力也佛如實知諸
漏盡故無漏心解脱無漏慧解脱現在法中
自證知入是法所謂我生已盡梵行已作從
今世不復見後世十力也須菩提是名菩
薩摩訶薩摩訶衍以不可得故復次須菩提
菩薩摩訶薩摩訶衍所謂四無所畏何等四
佛作誠言我是一切正智人若有沙門婆羅
門若天若魔若梵若復餘衆如實難言是法
不知乃至不見是微畏相以是故我得安隱
得無所畏安住聖主處在大衆中師子吼能
轉梵輪諸沙門婆羅門若天若魔若梵若復
餘衆實不能轉一無畏也佛作誠言我一切
漏盡若有沙門婆羅門若天若魔若梵若復
餘衆如實難言是漏不盡乃至不見是微畏
相以是故我得安隱得無所畏安住聖主處
在大衆中師子吼能轉梵輪諸沙門婆羅門
若天若魔若梵若復餘衆實不能轉二無畏
也佛作誠言我説障法若有沙門婆羅門若
天若魔若梵若復餘衆如實難言受是法不
障道乃至不見是微畏相以是故我得安隱
得無所畏安住聖主處在大衆中師子吼能
轉梵輪諸沙門婆羅門若天若魔若梵若復餘
衆實不能轉三無畏也佛作誠言我所説聖
道能出世間隨是行能盡苦若有沙門婆羅
門若天若魔若梵若復餘衆如實難言行是
道不能出世間不能盡苦乃至不見是微畏
相以是故我得安隱得無所畏安住聖主
處在大衆中師子吼能轉梵輪諸沙門婆羅
門若天若魔若梵若復餘衆實不能轉四無
畏也須菩提是名菩薩摩訶薩摩訶衍以不
可得故復次須菩提菩薩摩訶薩摩訶衍所
謂四無礙智何等四義無礙法無礙辭無礙
樂説無礙義無礙者知諸法實相義法無
礙者知諸法名辭無礙者言辭中無礙樂
説無礙者審諦言無盡須菩提是名菩薩摩
訶薩摩訶衍以不可得故復次須菩提菩薩
摩訶薩摩訶衍所謂十八不共法何等十八
一諸佛身無失二口無失三念無失四無異
想五無不定心六無不知已捨心七欲無
減八精進無減九念無減十慧無減十一解
脱無減十二解脱知見無減十三一切身業
隨智慧行十四一切口業隨智慧行十五一
切意業隨智慧行十六智慧知見過去世無
礙無障十七智慧知見未來世無礙無障十
八智慧知見現在世無礙無障須菩提是名
菩薩摩訶薩摩訶衍以不可得故復次須菩
提菩薩摩訶薩摩訶衍所謂字等語等諸字
入門何等爲字等語等諸字入門阿字門一
切法初不生故羅字門一切法離垢故波字
門一切法第一義故遮字門一切法終不可
得故諸法不終不生故那字門諸法離名性
相不得不失故邏字門諸法度世間故亦愛
枝因縁滅故陀字門諸法善心生故亦施
相故婆字門諸法婆字離故荼字門諸法荼
字淨故沙字門諸法六自在王性清淨故和
字門入諸法語言道斷故多字門入諸法如
相不動故夜字門入諸法如實不生故吒字
門入諸法制伏不可得故迦字門入諸法作者
不可得故婆字門入諸法時不可得故諸法
時來轉故磨字門入諸法我所不可得故
伽字門入諸法去者不可得故他字門入諸
法處不可得故闍字門入諸法生不可得故
簸字門入諸法簸字不可得故䭾字門入諸
法性不可得故賒字門入諸法定不可得故
呿字門入諸法虚空不可得故叉字門入諸
法盡不可得故哆字門入諸法有不可得故
若字門入諸法智不可得故拕字門入諸法
拕字不可得故婆字門入諸法破壞不可得
故車字門入諸法欲不可得故如影五衆亦
不可得故魔字門入諸法魔字不可得故火
字門入諸法喚不可得故蹉字門入諸法
蹉字不可得故伽字門入諸法厚不可得
故咃字門入諸法處不可得故拏字門入諸
法不來不去不立不坐不臥故頗字門入諸
法邊不可得故歌字門入諸法聚不可得故
醝字門入諸法醝字不可得故遮字門入諸
法行不可得故咤字門入諸法躯不可得
故荼字門入諸法邊竟處不可得故不終
不生故過荼無字可得何以故更無字故
諸字無礙無名亦不滅亦不可説不可示
不可見不可書須菩提當知一切諸法如虚
空須菩提是名陀羅尼門所謂阿字義若菩
薩摩訶薩是諸字門印阿字印若聞若受
若誦若讀若持若爲他説如是知當得二十
功徳何等二十得強識念得慚愧得堅固
心得經旨趣得智慧得樂説無礙易得諸
陀羅尼門得無疑悔心得聞善不喜聞惡不
怒得不高不下住心得無増減得善巧知衆
生語得巧分別五衆十二入十八界十二因
縁四縁四諦得巧分別衆生諸根利鈍得巧
知他心得巧分別日月歳節得巧分別天耳
通得巧分別宿命通得巧分別生死通得能
巧説是處非處得巧知往來坐起等身威儀
須菩提是陀羅尼門阿字門等是名菩薩
摩訶薩摩訶衍
論釋曰字等語等者是陀羅尼於諸字平
等無有愛憎又此諸字因縁未會時亦無
終歸亦無現在亦無所有但住吾我心中
憶想分別覺觀心説是散亂心説不見實
事如風動水則無所見等者與畢竟空涅
槃同等菩薩以此陀羅尼於一切諸法通
達無礙是名字等語等問曰若略説則五百
陀羅尼門若廣説則無量陀羅尼門今何以
説是字等陀羅尼名爲諸陀羅尼門答曰先
説一大者則知餘者皆説此是諸陀羅尼初
門説初餘亦説復次諸陀羅尼法皆從分
別字語生四十二字是一切字根本因字有
語因語有名因名有義菩薩若聞字因字
乃至能了其義是字初阿後荼中有四十
得是字陀羅尼菩薩若一切語中聞阿字
即時隨義所謂一切法從初來不生相阿
提秦言初阿耨波陀秦言不生若聞羅字
即隨義知一切法離垢相羅闍秦言垢若
聞波字即時知一切法入第一義中波羅
木陀秦言第一義若聞遮字即時知一切
諸行皆非行遮梨夜秦言行若聞那字即
知一切法不得不失不來不去那秦言不若
聞邏字即知一切法離輕重相邏求秦
言輕若聞陀字即知一切法善相陀摩秦
言善若聞婆字即知一切法無縛無解婆
陀秦言縛若聞荼字即知諸法不熱相南
天竺荼闍他秦言不熱若聞沙字即知人
身六種相沙秦言六若聞和字即知一切
諸法離語言相和于波
反波他秦言語言若
聞多字即知諸法在如中不動多他秦言
如若聞夜字即知諸法入實相中不生不
滅夜他跋秦言實若聞吒字即知一切法
無障礙相吒婆秦言障礙若聞迦字即知
諸法中無有作者迦羅迦秦言作者若聞
婆字即知一切法一切種不可得薩婆秦
言一切若聞摩字即知一切法離我所
魔迦羅秦言我所若聞伽字即知一切法
底不可得伽陀秦言底若聞陀字即知四
句如去不可得多陀阿伽陀秦言如去若
聞闍社
音字即知諸法生老不可得闍提闍
羅秦言生老若聞濕波字即知一切法不
可得如濕波字不可得濕簸字無義故不
釋若聞䭾字即知一切法中法性不可得䭾
摩秦言法若聞賒字即知諸法寂滅相賒
多都餓
反秦言寂滅若聞呿字即知一切法
虚空不可得呿伽秦言虚空若聞叉字即
知一切法盡不可得叉耶秦言盡若聞哆
字即知諸法邊不可得阿利迦哆度求
那秦言是事邊得何利若聞若字即知一
切法中無智相若那秦言智若聞他字即
知一切法義不可得阿他秦言義若聞
婆字即知一切法不可破相婆伽秦言
破若聞車字即知一切法無所去伽車提
秦言去若聞濕麼字即知諸法牢堅如金




剛石阿濕麼秦言石若聞火字即知一切
法無音聲相火夜秦言喚來若聞蹉字
即知一切法無慳無施相末蹉羅秦言慳
若聞伽字即知諸法不厚不薄伽那秦言
厚若聞他上荼
反字即知諸法無住處南天
竺他那秦言處若聞拏字即知一切法及
衆生不來不去不坐不臥不立不起衆生空
法空故南天竺拏秦言不若聞頗字即知
一切法因果空故頗羅秦言果若聞歌字
即知一切法五衆不可得歌大秦言衆若
聞醝字即知醝字空諸法亦爾若聞遮字
即知一切法不動相遮羅地秦言動若聞
吒字即知一切法此彼岸不可得吒羅
秦言岸若聞茶字即知一切法必不可得
波茶秦言必茶外更無字若更有者是四
十二字枝派是字常在世間相似相續故
入一切語故無礙如國國不同無一定名
故言無名聞已便盡故言滅諸法入法性
皆不可得而況字可説諸法無憶想分別
故不可示先意業分別故有口業口業因縁
故身業作字字是色法或眼見或耳聞衆
生強作名字無因縁以是故不可見不可
書諸法常空如虚空相何況字説已便滅
是文字陀羅尼是諸陀羅尼門問曰知是陀
羅尼門因縁者應得無量無邊功徳何以
但説二十答曰佛亦能説諸餘無量無邊
功徳但以廢説般若波羅蜜故但略説二
十得強識念者菩薩得是陀羅尼常觀諸
字相修習憶念故得強識念得慚愧者集
諸善法厭諸惡法故生大慚愧心得堅固
者集諸福徳智慧故心得堅固如金剛
乃至阿鼻地獄事尚不退阿耨多羅三藐三
菩提何況餘苦得經旨趣者知佛五種方
便説法故名爲得經旨趣一者知作種種
門説法二者知爲何事故説三者知以
方便故説四者知示理趣故説五者知以
大悲心故説得智慧者菩薩因是陀羅尼
分別破散諸字言語亦空言語空故名亦空
名空故義亦空得畢竟空即是般若波羅蜜
智慧樂説者既得如是畢竟清淨無礙智
慧以本願大悲心度衆生故樂説易得陀
羅尼者譬如破竹初節既破餘者皆易菩
薩亦如是得是文字陀羅尼諸陀羅尼自然
而得無疑悔心者入諸法實相中雖未得
一切智慧於一切深法中無疑無悔聞善
不喜聞惡不瞋者各各分別諸字無讃
歎無毀呰故聞善不喜聞惡不瞋不
高不下者憎愛斷故善巧知衆生語者得
解一切衆生言語三昧故巧分別五衆十二
入十八界十二因縁四縁四諦者五衆等義
如先説巧分別衆生諸根利鈍知他心天
耳宿命巧説是處非處者如十力中説巧
知往來坐起等者如阿鞞跋致品中所
説日月歳節者日名從旦至旦初分中分
後分夜亦三分一日一夜有三十時春秋分
時十五時屬晝十五時屬夜餘時増減五
月至晝十八時夜十二時十一月至夜十八
時晝十二時一月或三十日或三十日半或
二十九日或二十七日半有四種月一者
日月二者世間月三者月月四者星宿月
日月者三十日半世間月者三十日月月
者二十九日加六十二分之三十星宿月者
二十七日加六十七分之二十一閏月者從
日月世間月二事中出是名十三月或十二
月或十三月名一歳是歳三百六十六日周
而復始菩薩知日中分時前分已過後分未
生中分中無住處無相可取日分空無
所有到三十日時二十九日已滅云何和
合成月月無故云何和合而爲歳以是故
佛言世間法如幻如夢但是誑心法菩薩
能知世間日月歳和合能知破散無所有是
名巧分別如是等種種分別是名菩薩摩
訶薩摩訶衍
大智度論卷第四十八釋第十
九品

大智度論釋發趣品第二十卷四
十九
　　龍樹菩薩造
　　後秦龜茲國三藏鳩摩羅什譯
經佛告須菩提汝問云何菩薩摩訶薩大
乘發趣若菩薩摩訶薩行六波羅蜜時從一
地至一地是名菩薩摩訶薩大乘發趣須菩
提白佛言世尊云何菩薩摩訶薩從一地至
一地佛言菩薩摩訶薩知一切法無來去相
亦無有法若來若去若至若不至諸法相不
滅故菩薩摩訶薩於諸地不念不思惟而修
治地業亦不見地何等菩薩摩訶薩治地業
菩薩摩訶薩住初地時行十事一者深心堅
固是不可得故二者於一切衆生中等心
衆生不可得故三者布施與人受人不可
得故四者親近善知識亦不自高五者求
法一切法不可得故六者常出家家不可得
故七者愛樂佛身相好不可得故八者演出
法教諸法分別不可得故九者破憍慢法
生慧不可得故十者實語諸語不可得故菩
薩摩訶薩如是初地中住修治十事治地業
復次須菩提菩薩摩訶薩住二地中常念八
法何等八一者戒清淨二者知恩報恩三者
住忍辱四者受歡喜五者不捨一切衆生
六者入大悲心七者信師恭敬諮受八者勤
求諸波羅蜜須菩提是名菩薩摩訶薩住二
地中應滿足八法復次須菩提菩薩摩訶薩
住三地中行五法何等五一者多學問無厭
足二者淨法施亦不自高三者莊嚴佛國土
亦不自高四者受世間無量勤苦不以爲厭
五者住慚愧處須菩提是名菩薩摩訶薩住
三地中應滿足五法復次須菩提菩薩摩訶
薩住四地中應受行不捨十法何等十一者
不捨阿練若住處二者少欲三者知足四
者不捨頭陀功徳五者不捨戒六者穢
惡諸欲七者厭世間心八者捨一切所
有九者心不沒十者不惜一切物須菩提
是名菩薩摩訶薩住第四地中不捨十法復
次須菩提菩薩摩訶薩住五地中遠離十二
法何等十二一者遠離親白衣二者遠離比
丘尼三者遠離慳惜他家四者遠離無益談
處五者遠離瞋恚六者遠離自大七者遠
離蔑人八者遠離十不善道九者遠離大慢
十者遠離自用十一者遠離顛倒十二者遠
離婬怒癡須菩提是爲菩薩摩訶薩住五
地中遠離十二事復次須菩提菩薩摩訶薩
住六地中當具足六法何等六所謂六波羅
蜜復有六法所不應爲何等六一者不作聲
聞辟支佛意二者布施不應生憂心三者見
有所索心不沒四者所有物布施五者布施
之後心不悔六者不疑深法須菩提是名菩
薩摩訶薩住六地中應滿具六法遠離六法
復次須菩提菩薩摩訶薩住七地中二十法
所不應著何等二十一者不著我二者不著
衆生三者不著壽命四者不著衆數乃至知
者見者五者不著斷見六者不著常見七者
不應作相八者不應作因見九者不著名
色十者不著五衆十一者不著十八界十
二者不著十二入十三者不著三界十四者
不作著處十五者不作所期處十六者不作
依處十七者不著依佛見十八者不著依法
見十九者不著依僧見二十者不著依戒見
是二十法所不應著復有二十法應具足滿
何等二十一者具足空二者無相證三者知
無作四者三分清淨五者一切衆生中具足
慈悲智六者不念一切衆生七者一切法等
觀是中亦不著八者知諸法實相是事
亦不念九者無生法忍十者無生智十一
者説諸法一相十二者破分別相十三者轉
憶想十四者轉見十五者轉煩惱十六者等
定慧地十七者調意十八者心寂滅十九者
無礙智二十者不染愛須菩提是名菩薩摩
訶薩住七地中應具足二十法
復次須菩提菩薩摩訶薩住八地中應具足
五法何等五順入衆生心遊戲諸神通觀
諸佛國如所見佛國自莊嚴其國如實觀佛
身自莊嚴佛身是名五法具足滿復次須菩
提菩薩摩訶薩住八地中復具足五法何等
五知上下諸根淨佛世界入如幻三昧常
入三昧隨衆生所應善根受身須菩提是爲
菩薩摩訶薩住八地中具足五法復次須菩
提菩薩摩訶薩住九地中應具足十二法何
等十二受無邊世界所度之分菩薩得如是
願知諸天龍夜叉犍闥婆語而爲説法處
胎成就家成就所生成就姓成就眷屬成就
出生成就出家成就莊嚴佛樹成就一切諸
善功徳成滿具足須菩提是名菩薩摩訶薩
住九地中應具足十二法須菩提十地菩薩
當知如佛爾時慧命須菩提白佛言世尊云
何菩薩摩訶薩深心治地業佛言菩薩摩訶
薩應薩婆若心集諸善根是名菩薩摩訶薩
深心治地業云何菩薩於一切衆生中等心
佛言若菩薩摩訶薩應薩婆若心生四無量
心所謂慈悲喜捨是名於一切衆生中等心
云何菩薩修布施佛言菩薩施與一切衆生
無所分別是名修布施云何菩薩親近善知
識佛言能教入薩婆若中住如是善知識親
近諮受恭敬供養是名親近善知識云何菩
薩求法佛言若菩薩應薩婆若心求法不墮
聲聞辟支佛地是名求法云何菩薩常出家
治地業佛言菩薩世世不雜心佛法中出
家無能障礙者是名常出家治地業云何菩
薩愛樂佛身治地業佛言若菩薩見佛身相
乃至阿耨多羅三藐三菩提終不離念佛是
名愛樂佛身治地業云何菩薩演出法教治
地業佛言菩薩若佛現在若佛滅度後爲
衆生説法初中後善妙義好語淨潔純具所
謂修妬路乃至優婆提舍是名演出法教
治地業云何菩薩破於憍慢治地業佛言菩
薩破是憍慢故終不生下賤家是名破於
憍慢治地業云何菩薩實語治地業佛言菩
薩如所説隨説行是名實語治地業是爲菩
薩摩訶薩住初地中修行十事治地業
論釋曰須菩提上問摩訶衍佛種種答摩
訶衍相上又問發趣大乘者今答發趣大
乘相菩薩摩訶薩乘是乘知一切法從本
已來不來不去無動無發法性常住故又以
大悲心故精進波羅蜜故方便力故還修
諸善法更求勝地而不取地相亦不見此
地問曰應答發趣大乘何以説發趣地答
曰大乘即是地地有十分從初地至二地
是名發趣譬如乘馬趣象捨馬乘象乘象
趣龍捨象乘龍問曰此中是何等十地答
曰地有二種一者但菩薩地二者共地共地
者所謂乾慧地乃至佛地但菩薩地者歡喜
地離垢地有光地増曜地難勝地現在地深
入地不動地善根地法雲地此地相如十地
經中廣説入初地菩薩應行十法深心乃
至實語須菩提雖知爲斷衆生疑故問世
尊云何是深心佛答應薩婆若心集諸善
根薩婆若心者菩薩摩訶薩初發阿耨多羅
三藐三菩提意作是願我於未來世當作
佛是阿耨多羅三藐三菩提意即是應薩婆
若心應者繋心願我當作佛若菩薩利根
大集福徳諸煩惱薄過去罪業少發意即得
深心深心者深樂佛道世世於世間心
薄是名應薩婆若心所作一切功徳若布施
若持戒若修定等不求今世後世福樂壽命
安隱但爲薩婆若譬如慳貪人無因縁乃
至一錢不施貪惜積聚但望増長菩薩亦如
是福徳若多若少不向餘事但愛惜積集
向薩婆若問曰是菩薩未知薩婆若不得
其味云何能得深心答曰我先已説此人
若利根諸煩惱薄福徳純厚不樂世間雖
未聞讃歎大乘猶不樂世間何況已聞
如摩訶迦葉娶金色女爲妻心不愛
樂棄捨出家又如耶舍長者子中夜見衆
婇女皆如死状捨直十萬兩金寶屐
於水岸邊直渡趣佛如是等諸貴人國王
厭捨五欲者無數何況菩薩聞説佛道種種
功徳因縁而不即時發心深入如後薩陀波
崙品中長者女聞讃歎佛功徳即時捨家
詣曇無竭所復次信等五根成就純熟故能
得是深心譬如小兒眼等五情根未成就
故不別五塵不識好醜信等五根未成
就亦復如是不識善惡不知縛解愛樂
五欲沒於邪見信等五根成就者乃能識
別善惡十善道聲聞法猶尚愛樂況無上道
而不深念初發無上道心已於世間最上
何況成就復次菩薩始得般若波羅蜜氣味
故能生深心如人閉在幽闇微隙見光心
則踊躍作是念言衆人獨得見如是光
明欣悦愛樂即生深心念是光明方便求
出菩薩亦如是宿業因縁故閉在十二入
無明黒闇獄中所有知見皆是虚妄聞般若
波羅蜜少得氣味深念薩婆若我當云何
於此六情獄得出如諸佛聖人復次發阿
耨多羅三藐三菩提心隨願所行以是故
生深心深心者一切諸法中愛無如愛薩
婆若一切衆生中愛無如愛佛又深入悲
心利益衆生如是等名深心相初地菩薩
應常行是心於一切衆生等心者菩薩得
是深心已等心於一切衆生衆生常情愛
其所親惡其所憎菩薩得深心故怨親平
等視之無二此中佛自説等心者四無量
心是菩薩見衆生受樂則生慈喜心作是
願我當令一切衆生皆得佛樂若見衆生
受苦則生悲心愍之作是願我當拔一切
衆生苦若見不苦不樂衆生則生捨心作
是願我當令衆生捨愛憎心四無量心餘
義如先説捨心者捨有二種一者捨財行
施二者捨結得道此以除慳爲捨與第
二捨結作因縁至七地中乃能捨結問
曰捨相有種種内外輕重財施法施世間出
世間等佛何以故但説無分別憶想出世間
施答曰布施雖有種種相但説大者不取
相復次佛於一切法不著亦以此教菩
薩布施令如佛法不著此中應廣説無
分別布施餘布施相處處已種種説近善知
識義如先説求法者法有三種一者諸法
中無上所謂涅槃二者得涅槃方便八聖道
三者一切善語實語助八聖道者所謂八萬
四千法衆十二部經四藏所謂阿含阿毘曇
毘尼雜藏摩訶般若波羅蜜等諸摩訶衍經
皆名爲法此中求法者書寫誦讀正憶念
如是等治衆生心病故集諸法藥不惜身
命如釋迦文佛本爲菩薩時名曰樂法
時世無佛不聞善語四方求法精勤不懈
了不能得爾時魔變作婆羅門而語之言
我有佛所説一偈汝能以皮爲紙以骨爲
筆以血爲墨書寫此偈當以與汝樂法
即時自念我世世喪身無數不得是利即
自剥皮曝之令乾欲書其偈魔便滅身是
時佛知其至心即從下方踊出爲説深法
即得無生法忍又如薩陀波崙苦行求法
如釋迦文菩薩五百釘釘身爲求法故又
如金堅王割身五百處爲燈炷投巖入
火如是等種種苦行難行爲衆生求法復
次佛自説求法相爲薩婆若不墮聲聞辟
支佛地常出家者菩薩知在家有種種罪
因縁我若在家自不能得行清淨行何能
令人得諸淨行若隨在家法則有鞭杖等
苦惱衆生若隨善法行則破居家法籌量
二事我今不出家者死時倶亦當捨今自
遠離福徳爲大復次菩薩作是念一切國王
及諸貴人力勢如天求樂未已死強奪之
我今爲衆生故捨家持清淨戒求佛道
具足尸羅波羅蜜因縁此中佛自説菩薩世
世不雜心出家不雜心者不於九十六種
道中出家但於佛道中出家所以者何佛
道中有二種正見世間正見出世間正見故
愛樂佛身者聞種種讃佛功徳十力四無所
畏大慈大悲一切智慧又見佛身三十二相
八十種隨形好放大光明天人供養無有
厭足自知我當來世亦當如是假令無得
佛因縁猶尚愛樂何況當得而不愛樂得
是深心愛樂佛故世世常得値佛演出
法教者菩薩如上求法已爲衆生演説菩
薩在家者多以財施出家者愛佛情重常以
法施若佛在世若不在世善住持戒不求
名利等心一切衆生而爲説法讃歎檀義
故名爲初善分別讃歎持戒名爲中善是
二法果報若生諸佛國若作大天名爲後
善復次見三界五受衆身多苦惱則生厭
離心名爲初善棄捨居家爲身離故名爲
中善爲心離煩惱故名爲後善解説聲
聞乘名爲初善説辟支佛乘名爲中善宣
暢大乘名爲後善妙義好語者三種語雖
復辭妙而義味淺薄雖義理深妙而辭不
具足以是故説妙義好語離三毒垢故但
説正法不雜非法是名清淨八聖道分六
波羅蜜備故名爲具足修多羅十二部經如
先説破憍慢者是菩薩出家持戒説法能
斷衆疑或時自恃而生憍慢是時應作
是念我剃頭著染衣持鉢乞食此是破憍
慢法我云何於中生憍慢又此憍慢在人
心中則覆沒功徳人所不愛惡聲流布後
身常生弊惡畜生中若生人中卑鄙下賤
知是憍慢有如是無量過罪破是憍慢爲
求阿耨多羅三藐三菩提故如人求財猶
尚謙遜下意何況求無上道以破憍慢故
常生尊貴終不在下賤家生實語者是諸
善之本生天因縁人所信受行是實語者
不假布施持戒學問但修實語得無量
福實語者如説隨行問曰口業有四種
何以但説實語答曰佛法中貴實故説實
餘皆攝四諦實故得涅槃復次菩薩與衆
生共事惡口綺語兩舌或時有妄語罪重
故初地應捨是菩薩行初地未能具足行
此四業故但説實語第二地中則能具足問
曰初地中何以但説十事答曰佛爲法王
諸法中得自在知是十法能成初地譬如
良醫善知藥草種數若五若十足能破病
是中不應難其多少初地
竟
經云何菩薩戒清淨若菩薩摩訶薩不念
聲聞辟支佛心及諸破戒障佛道法是名戒
清淨云何菩薩知恩報恩若菩薩摩訶薩行
菩薩道乃至小恩尚不忘何況多是名知
恩報恩云何菩薩住忍辱力若菩薩於一切
衆生無瞋無惱是名住忍辱力云何菩薩受
歡喜所謂成就衆生以此爲喜是名受歡喜
云何菩薩不捨一切衆生若菩薩念欲救一
切衆生故是名不捨一切衆生云何菩薩入
大悲心若菩薩如是念我爲一一衆生故如
恒河沙等劫地獄中受勤苦乃至是人得佛
道入涅槃如是名爲爲一切十方衆生忍苦
是名入大悲心云何菩薩信師恭敬諮受若
菩薩於諸師如世尊想是名信師恭敬諮受
云何菩薩勤求諸波羅蜜若菩薩一心求諸
波羅蜜無異事是名勤求諸波羅蜜是爲菩
薩摩訶薩住二地中滿足八法云何菩薩摩
訶薩多學問無厭足諸佛所説法若是此
間世界若十方世界諸佛所説盡欲聞持是
名多學問無厭足云何菩薩淨法施有所
法施乃至不求阿耨多羅三藐三菩提何況
餘事是名不求名利法施云何菩薩淨佛世
界以諸善根迴向淨佛世界是名淨佛世
界云何菩薩受世間無量勤苦不以爲厭諸
善根備具故能成就衆生亦莊嚴佛界乃至
具足薩婆若終不疲厭是名受無量勤苦不
以爲厭云何菩薩住慚愧處恥諸聲聞辟支
佛意是名住慚愧處是爲菩薩摩訶薩住三
地中滿足五法云何菩薩不捨阿蘭若住處
能過聲聞辟支佛地是名不捨阿蘭若住處
云何菩薩少欲乃至阿耨多羅三藐三菩提
尚不欲何況餘欲是名少欲云何菩薩知足
得一切種智是名知足云何菩薩不捨頭陀
功徳觀諸深法忍是名不捨頭陀功徳云何
菩薩不捨戒不取戒相是名不捨戒云何菩
薩穢惡諸欲欲心不生故是名穢惡諸欲
云何菩薩厭世間心知一切法不作故是名
厭世間心云何菩薩捨一切所有不惜内外
諸法故是名捨一切所有云何菩薩心不沒
二種識處心不生故是名心不沒云何菩薩
不惜一切物於一切物不著不念是名不惜
一切物是爲菩薩於四地中不捨十法云何
菩薩遠離親白衣菩薩出家所生從一佛界
至一佛界常出家剃頭著染衣是名遠離親
白衣云何菩薩遠離比丘尼不共比丘尼住
乃至彈指頃亦不生念是名遠離比丘尼云
何菩薩遠離慳惜他家菩薩如是思惟我應
安樂衆生他今助我安樂云何生慳是名遠
離慳惜他家云何菩薩遠離無益談處若有
談處或生聲聞辟支佛心我當遠離是名遠
離無益談處云何菩薩遠離瞋恚不令瞋心
惱心鬪心得入是名遠離瞋恚云何菩薩遠
離自大所謂不見内法故是名遠離自大云
何菩薩遠離蔑人所謂不見外法故是名遠
離蔑人云何菩薩遠離十不善道是十不善
道能障八聖道何況阿耨多羅三藐三菩提
是名遠離十不善道云何菩薩遠離大慢是
菩薩不見法可作大慢者是名遠離大慢云
何菩薩遠離自用是菩薩不見是法可自用
者是名遠離自用云何菩薩遠離顛倒顛倒
處不可得故是名遠離顛倒云何菩薩遠離
婬怒癡婬怒癡處不可見故是名遠離婬怒
癡處是爲菩薩住五地中遠離十二法云何
菩薩住六地中具足六法所謂六波羅蜜諸
佛及聲聞辟支佛住六波羅蜜中能度彼岸
是名具足六法云何菩薩不作聲聞辟支佛
意作是念聲聞辟支佛意非阿耨多羅三
藐三菩提道云何菩薩布施不生憂心作是
念此非阿耨多羅三藐三菩提道云何菩薩
見有所索心不沒作是念此非阿耨多羅三
藐三菩提道云何菩薩所有物布施菩薩初
發心時布施不言是可與是不可與云何菩
薩布施之後心不悔慈悲力故云何菩薩不
疑深法信功徳力故是爲菩薩住六地中遠
離六法
論者言戒清淨者初地中多行布施次
知持戒勝於布施所以者何持戒則攝一
切衆生布施則不能普周一切持戒遍滿
無量如不殺生戒則施一切衆生命如衆
生無量無邊福徳亦無量無邊略説諸能破
佛道事此中皆名破戒離是破戒垢皆名
清淨乃至聲聞辟支佛心尚是戒垢何況餘
惡知恩報恩者有人言我宿世福徳因縁
應得或言我自然尊貴汝有何恩墮是邪
見是故佛説菩薩當知恩衆生雖有宿世
樂因今世事不和合則無由得樂譬如穀
種在地無雨則不生不可以地能生穀故
言雨無恩雖所受之物是宿世所種供奉
之人敬愛好心豈非恩分復次知恩者是大
悲之本開善業初門人所愛敬名譽遠聞
死則生天終成佛道不知恩人甚於畜生
如佛説本生經有人入山伐木迷惑失
道時値暴雨日暮飢寒惡虫毒獸欲來侵
害是人入一石窟窟中有一大熊見之
恐怖而出熊語之言汝勿恐怖此舍温煖
可於中宿時連雨七日常以甘果美水供
給此人七日雨止熊將此人示其道逕熊
語人言我是罪身多有怨家若有問者莫
言見我人答言爾此人前行見諸獵者獵
者問言汝從何來見有衆獸不答言我
見一大熊此熊於我有恩不得示汝獵者
言汝是人當以人類相親何以惜熊今
一失道何時復來汝示我者與汝多分此
人心變即將獵者示熊處所獵者殺熊即
以多分與之此人展手取肉二肘倶墮
獵者言汝有何罪答言是熊看我如父
視子我今背恩將是此罪獵者恐怖不敢
食肉持施衆僧爾時上座六通阿羅漢語
諸下座此是菩薩未來世當得作佛莫
食此肉即時起塔供養王聞此事勅下國
内不知恩人無令住此又以種種因縁
讃知恩者知恩之義遍閻浮提人皆信行
復次菩薩作是念若人有惡事於我我猶
尚應度何況於我有恩住忍辱力者如忍
波羅蜜中廣説問曰種種因縁是忍辱相此
中何以但説不瞋不惱答曰此是忍辱體先
起瞋心然後身口惱他是菩薩初行故但
説衆生忍不説法忍受歡喜者菩薩見
是持戒故身口清淨知恩忍辱故心清淨
三業清淨故則自然生歡喜譬如人香湯沐
浴著好新衣瓔珞莊嚴鏡中自觀心生歡喜
菩薩亦如是得是善法自莊嚴戒是禪定
智慧根本我今得是淨戒無量無邊福徳
皆應易得以是自喜菩薩住是戒忍中教
化衆生令得生他方佛前及生天上人中
受樂或令得聲聞辟支佛乘佛乘者觀衆
生樂著如長者觀小兒共戲亦與之同戲
更以少異物與之令捨前所好菩薩亦如
是教化衆生令得人天福樂漸漸誘進令
得三乘以是故言受歡喜樂不捨一切衆
生者善修集大悲心誓度衆生故發心牢
固故不爲諸佛賢聖所輕笑故恐負一切
衆生故不捨譬如先許人物後若不與則
是虚妄罪人以是因縁故不捨衆生入大
悲心者如先説此中佛自説本願大心爲
衆生故所謂爲一一人故於無量劫代受
地獄苦乃至令是人集行功徳作佛入無
餘涅槃問曰無有代受罪者何以作是
願答曰是菩薩弘大之心深愛衆生若有
代理必代不疑復次菩薩見人間有天
祠用人肉血五藏祀羅刹鬼有人代者則
聽菩薩作是念地獄中若當有如是代理
我必當代衆人聞菩薩大心如是則貴敬
尊重之所以者何是菩薩深念衆生踰於
慈母故信師恭敬諮受者菩薩因師得阿
耨多羅三藐三菩提云何不信恭敬供養
師雖智徳高明若不恭敬供養則不能得
大利譬如深井美水若無綆者無由得
水若破憍慢高心宗重敬伏則功徳大利歸
之又如雨墮不住山頂必歸下處若人
憍心自高則法水不入若恭敬善師則功
徳歸之復次佛説依止善師持戒禪定智
慧解脱皆得増長譬如衆樹依於雪山根
莖枝葉華果皆得茂盛以是故佛説於諸
師宗敬之如佛問曰惡師云何得供養信
受善師不能視之如佛何況惡師佛何
以故此中説於諸師尊如世尊想答曰
菩薩不應順世間法順世間法者善者
心著惡者遠離菩薩則不然若有能開釋
深義解散疑結於我有益則盡心敬之不
念餘惡如弊嚢盛寶不得以嚢惡故不
取其寶又如夜行嶮道弊人執炬不得
以人惡故不取其照菩薩亦如是於師
得智慧光明不計其惡復次弟子應作是
念師行般若波羅蜜無量方便力不知以
何因縁故有此惡事如薩陀波崙聞空中
十方佛教汝於法師莫念其短常生敬畏
復次菩薩作是念法師好惡非是我事我
所求者唯欲聞法以自利益如泥像木像
無實功徳因發佛想故得無量福徳何況
是人智慧方便能爲人説以是故法師有
過於我無咎如世尊想者我先説菩薩
異於世人世人分別好醜好者愛著猶不
如佛惡者輕慢了不比數菩薩則不然觀
諸法畢竟空從本已來皆如無餘涅槃相
觀一切衆生視之如佛何況法師有智慧
利益以能作佛事故視之如佛勤求諸波
羅蜜者菩薩作是念是六波羅蜜是無上正
眞道因縁我當一心行是因縁譬如商人
農夫隨所適國土所須之物地之所宜種
子勤修求辦事無不成又如今世行布施
後得大富持戒後得尊貴修禪定智慧得
道菩薩亦如是行六波羅蜜則得成佛
勤求道者常一心勤求六波羅蜜所以者
何若軟心漸進則爲煩惱所覆魔人所
壞以是故佛説於二地中勤求莫懈二地
竟
多學問無厭足者菩薩知多學問是智慧因
縁得智慧則能分別行道如人有眼所至
無礙是故菩薩作是願十方諸佛有所説
法我盡受持聞持陀羅尼力故得清淨天
耳力故得不忘陀羅尼力故譬如大海能
受持一切十方諸水菩薩亦如是能受持
十方諸佛所説之法淨法施者如苗中生草
除穢則茂菩薩亦如是法施時不求名利
後世果報乃至爲衆生故不求小乘涅槃
但以大悲於衆生隨佛轉法輪法施相莊
嚴佛國相受世間無量勤苦住慚愧處不
捨阿蘭若住處少欲知足如先説問曰種
種因縁在生死中不厭何以故但二因縁
説不厭答曰是善根備具故在生死中苦
惱薄少譬人有瘡良藥塗之其痛差少菩
薩得善根清淨故今世憂愁嫉妬惡心等悉
皆止息若更受身得善根果報自受福樂
亦種種因縁利益衆生隨其所願自淨世
界世界嚴淨勝於天宮視之無厭能慰
釋大菩薩心何況凡夫以是故雖有多因
縁但説二事無厭慚愧雖有種種此中大
者聲聞辟支佛心菩薩發心欲廣度一切衆
生得少苦惱便欲獨取涅槃是可慚愧譬
如有人大設餚膳請呼衆人慳吝心起
便自獨食甚可慚愧三地
竟不捨阿蘭若住處
者離衆獨住若過聲聞辟支佛心是名離
衆一切法以無所得空故不取不著相
乃至阿耨多羅三藐三菩提亦不取用無
有著心故菩薩常集諸功徳無厭足得
無上道則足更無勝法故飮食衣服臥具
知足者是善法因縁不以爲要故不説不
捨頭陀功徳者如後覺魔品中説無生法忍
此中以無生法忍爲頭陀菩薩住於順忍
觀無生法忍是十二頭陀爲持戒清淨故
持戒清淨爲禪定故禪定爲智慧故無生
忍法即是眞智慧無生法忍是頭陀果報果
中説因故不捨戒不取戒相者是菩薩知諸
法實相故尚不見持戒何況破戒雖種種
因縁不破戒此最爲大入空解脱門故
汚穢諸欲者如先説此中佛説知是心相
虚誑不實故乃至不生欲心何況受欲厭
世間心者如世間不可樂相中説此中佛
説厭心果報所謂無作解脱門捨一切所有
者如先説不沒心者先已種種因縁説菩
薩聞是不沒不畏相不生二識處者二識
處所謂眼色中不生眼識乃至意法中不
生意識菩薩住是不二門中觀六識所知
皆是虚誑無實作大誓願令一切衆生住
不二法中離是六識不惜一切物者不惜
一切物中雖有種種因縁此因縁最大所
謂菩薩知一切法畢竟空不憶念滅一切
取相是故於受者不求恩惠施中無高心
如是具清淨檀波羅蜜四地
竟遠離親白衣者
行者以妨道故出家若復習近白衣則與
本無異以是故行者先求自度然後度
人若未能自度而欲度人者如不知浮
人欲救於溺相與倶沒是菩薩遠離親白
衣則能集諸清淨功徳深念佛故變身
至諸佛國出家剃頭著染衣所以者何常
樂出家法不樂習近白衣故遠離比丘尼
者如初品中説問曰菩薩等心視一切衆
生云何不得共住答曰是菩薩未得阿鞞
跋致未斷諸漏集諸功徳人所樂著以
是故不得共住又爲離人誹謗若誹謗者
墮地獄故遠離慳惜他家者菩薩作是念
我自捨家尚不貪不惜云何貪惜他家菩
薩法欲令一切衆生得樂彼人助我與衆
生樂云何慳惜衆生先世福徳因縁今世少
有功夫故得供養我何以慳嫉遠離無益
談説者此即是綺語爲自心他心解愁事
説王法事賊事大海山林藥草寶物諸方國
土如是等事無益於福無益於道菩薩
愍念一切衆生沒在無常苦火我當救濟
云何安坐空説無益之事如人失火四邊倶
起云何安處其内語説餘事此中佛説若
説聲聞辟支佛事猶爲無益之言何況餘
事遠離瞋恚者心中初生名瞋心以未定
故瞋心増長事定打斫殺害是名惱心惡
口讒謗是名訟心若殺害打縛等是名鬪
心菩薩大慈悲衆生故則不生是心常防
此惡心不令得入遠離自大蔑人者不見
内外法所謂受五衆不受五衆遠離十不善
道者菩薩觀十不善道中過罪種種因縁如
先説此中佛説十不善道破小乘何況大
乘遠離大慢者菩薩行十八空不見諸法
定有大小相遠離自用者拔七種憍慢根
本故又深樂善法故遠離顛倒者一切法
中常樂淨我不可得故遠離三毒者三毒義
如先説又此三毒所縁無有定相五地
竟六波
羅蜜者如先説此中佛説三乘之人皆以此
六波羅蜜得到彼岸問曰此是菩薩地何
以故説聲聞辟支佛得到彼岸答曰佛今
説六波羅蜜多有所能大乘法中則能含
受小乘小乘則不能是菩薩住六地中具
足六波羅蜜觀一切諸法空未得方便力
畏墮聲聞辟支佛地佛將護故説不應生
聲聞辟支佛心菩薩深念衆生故大悲心
故知一切諸法畢竟空故施時無所惜見
有求者不瞋不憂布施之後心亦不悔福
徳大故信力亦大深清淨信敬諸佛具足六
波羅蜜雖未得方便無生法忍般舟三昧
於深法中亦無所疑作是念一切論議皆
有過罪唯佛智慧滅諸戲論無有闕失
故而能以方便修諸善法是故不疑六地
竟
大智度論卷第四十九

大智度論釋發趣品第二十之餘
卷五
十
　　龍樹菩薩造
　　後秦龜茲國三藏鳩摩羅什譯
經云何菩薩不著我畢竟無我故云何菩
薩不著衆生不著壽命不著衆數乃至知
者見者是諸法畢竟不可得故云何菩薩
不著斷見無有法斷諸法畢竟不生故云何
菩薩不著常見若法不生是不作常云何菩
薩不應取相無諸煩惱故云何菩薩不應作
因見諸見不可得故云何菩薩不著名色名
色處相無故云何菩薩不著五衆不著十八
界不著十二入是諸法性無故云何菩薩
不著三界三界性無故云何菩薩不應作著
心云何菩薩不應作願云何菩薩不應作依
止是諸法性無故云何菩薩不著依佛見作
依見不見佛故云何菩薩不著依法見法不
可見故云何菩薩不著依僧見僧相無爲不
可依故云何菩薩不著依戒見罪無罪不著
故是爲菩薩住七地中二十法所不應著云
何菩薩應具足空具足諸法自相空故云何
菩薩無相證不念諸相故云何菩薩知無作
於三界中不作故云何菩薩三分清淨十善
道具足故云何菩薩一切衆生中慈悲智具
足得大悲故云何菩薩不念一切衆生淨
佛世界具足故云何菩薩一切法等觀於
諸法不損益故云何菩薩知諸法實相諸法
實相無知故云何菩薩無生忍爲諸法不生
不滅不作故云何菩薩無生智知名色不生
故云何菩薩説諸法一相心不行二相故
云何菩薩破分別相一切法不分別故云何
菩薩轉憶想小大無量想轉故云何菩薩
轉見於聲聞辟支佛地見轉故云何菩薩轉
煩惱斷諸煩惱故云何菩薩等定慧地所謂
得一切種智故云何菩薩調意於三界
不動故云何菩薩心寂滅制六根故云何菩
薩無礙智得佛眼故云何菩薩不染愛捨六
塵故是爲菩薩住七地中具足二十法
云何菩薩順入衆生心菩薩以一心知一切
衆生心及心數法云何菩薩遊戲諸神通以
是神通從一佛國至一佛國亦不作佛國想
云何菩薩觀諸佛國自住其國見無量諸佛
國亦無佛國想云何菩薩如所見佛國自莊
嚴其國住轉輪聖王地遍至三千大千世界
以自莊嚴云何菩薩如實觀佛身如實觀法
身故是爲菩薩住八地中具足四法云何菩
薩知上下諸根菩薩住佛十力知一切衆生
上下諸根云何菩薩淨佛世界淨衆生故云
何菩薩如幻三昧住是三昧能成辦一切事
亦不生心相云何菩薩常入三昧菩薩得報
生三昧故云何菩薩隨衆生所應善根受身
菩薩知衆生所應生善根而爲受身成就衆
生故是爲菩薩住八地中具足五法云何菩
薩受無邊世界所度之分十方無量世界
中衆生如諸佛法所應度者而度脱之云何
菩薩得如所願六波羅蜜具足故云何菩薩
知諸天龍夜叉犍闥婆諸辭辯力故云何
菩薩胎生成就菩薩世世常化生故云何菩
薩家成就常在大家生故云何菩薩所生成
就若刹利家生若婆羅門家生故云何菩薩
性成就如過去菩薩所生姓從此中生故
云何菩薩眷屬成就純諸菩薩摩訶薩爲眷
屬故云何菩薩出生成就生時光明遍照無
量無邊世界亦不取相故云何菩薩出家成
就出家時無量百千億諸天侍從出家是一
切衆生必至三乘
云何菩薩莊嚴佛樹成就是菩提樹以黄金
爲根七寶爲莖節枝葉莖節枝葉光明遍照
十方阿僧祇三千大千世界云何菩薩一切
諸善功徳成滿具足菩薩得衆生清淨佛國
亦淨是爲菩薩住九地中具足十二法云
何菩薩住十地中當知如佛若菩薩摩訶薩
具足六波羅蜜四念處乃至十八不共法一切
種智具足滿斷一切煩惱及習是爲菩薩
摩訶薩住十地中當知如佛須菩提菩薩摩
訶薩住是十地中以方便力故行六波羅蜜
行四念處乃至十八不共法過乾慧地性地
八忍地見地薄地離欲地已作地辟支佛地
菩薩地過是九地住於佛地是爲菩薩十地
如是須菩提是名菩薩摩訶薩大乘發趣
論者言我等二十法不可得故不著不可
得因縁如先種種説我見乃至知者見者佛
見僧見是入衆生空故是見不應著餘斷
常乃至戒見是法空故不應著問曰餘者
可知因見云何答曰一切有爲法展轉爲
因果是法中著心取相生見是名因見
所謂非因説因或因果一異等具足空者
若菩薩能盡行十八空是名具足空復次能
行二種空衆生空法空是名具足空復次
若菩薩能行畢竟空於中不著是名具足
空問曰若爾者佛此中何以但説自相空答
曰此三種空皆是自相空以住六地菩薩
福徳故利根利根故分別諸法取相以是
故七地中以相空爲具足空佛或時説有
爲空無爲空名具足空或時説不可得空
名具足空無相證者無相即是涅槃可證
不可修不可修故不得言知無量無邊
不可分別故不得言具足知無作者三事
雖通是知二事更義立其名無作但有知
名三分清淨者所謂十善道身三口四意三
是名三分上以説三解脱門故此中不
復説三分清淨者或有人身業清淨口業不
清淨口業清淨身業不清淨或身口業清淨
意業不清淨或有世間三業清淨而未能
離著是菩薩三業清淨及離著故是名三
分清淨一切衆生中具足慈悲智者悲有三
種衆生縁法縁無縁此中説無縁大悲名
具足所謂法性空乃至實相亦空是名無
縁大悲菩薩深入實相然後悲念衆生譬
如人有一子得好寶物則深心愛念欲以
與之不念一切衆生者所謂淨世界具足
故問曰若不念衆生者云何能淨佛世界
答曰菩薩令衆生住十善道爲莊嚴佛
國雖莊嚴未得無礙莊嚴今菩薩教化
衆生不取衆生相諸善根福徳清淨諸善
根福徳清淨故是無礙莊嚴一切法等觀者
如法等忍中説此中佛自説於諸法不
増損知諸法實相者如先種種因縁廣説
無生法忍者於無生滅諸法實相中信受通
達無礙不退是名無生忍無生智者初名
忍後名智麁者忍細者智佛自説知名色
不生故説諸法一相者菩薩知内外十二
入皆是魔網虚誑不實於此中生六種識
亦是魔網虚誑何者是實唯不二法無眼無
色乃至無意無法等是名實令衆生離十二
入故常以種種因縁説是不二法破分別
相者菩薩住是不二法中破所縁男女長短
大小等分別諸法轉憶想者破内心憶想
分別諸法等轉見者是菩薩先轉我見邊
見等邪見然後入道今轉法見涅槃見以
諸法無定相轉涅槃者轉聲聞辟支佛見
直趣佛道轉煩惱者菩薩以福徳持戒力
故折伏麁煩惱安隱行道唯有愛見慢等
微細者在今亦離細煩惱復次菩薩用實智
慧觀是煩惱即是實相譬如神通人能
轉不淨爲淨等定慧地者菩薩於初三地
慧多定少未能攝心故後三地定多慧少
以是故不得入菩薩位今衆生空法空定
慧等故能安隱行菩薩道從阿鞞跋致地
漸漸得一切種智慧地調意者是菩薩先憶
念老病死三惡道慈愍衆生故調伏心意
今知諸法實相故不著三界不著三界
故調伏心寂滅者菩薩爲涅槃故先於五
欲中折伏五情意情難折伏故今住七
地意情寂滅無礙智者菩薩得般若波羅
蜜於一切實不實法中無礙得是道慧將
一切衆生令入實法得無礙解脱得佛眼
於一切法中無礙問曰是七地中何以説
得佛眼答曰是中應學佛眼於諸法無
礙似如佛眼不染愛者是菩薩雖於七地
得智慧力猶有先世因縁有此肉身入禪
定不著出禪定時有著氣隨此肉眼所
見見好人親愛或愛是七地智慧實法是
故佛説於六塵中行捨心不取好惡相七
地
竟順入衆生心者菩薩住是八地中順觀一
切衆生心之所趣動發思惟深念順觀以
智慧分別知是衆生永無得度因縁是衆
生過無量阿僧祇劫然後可度是衆生或一
劫二劫乃至十劫可度是衆生或一世二世
乃至今世可度是衆生或即時可度者是熟
是未熟是人可以聲聞乘度是人可以辟
支佛乘度譬如良醫診病知差久近可治
不可治者遊戲諸神通者先得諸神通今
得自在遊戲能至無量無邊世界菩薩住
七地中時欲取涅槃爾時有種種因縁及
十方諸佛擁護還生心欲度衆生好莊嚴
神通隨意自在乃至無量無邊世界中無所
罣礙見諸佛國亦不取佛國相觀諸佛國
者有菩薩以神通力飛到十方觀諸清淨
世界取相欲自莊嚴其國有菩薩佛將至
十方示清淨世界取淨國相自作願行
如世自在王佛將法積比丘至十方示清
淨世界或有菩薩自住本國用天眼見十
方清淨世界初取淨相後得不著心故還
捨如所見佛國自莊嚴其國者如先説是八
地名轉輪地如轉輪王寶輪至處無礙無
障無諸怨敵菩薩住是地中能雨法寶
滿衆生願無能障礙亦能取所見淨國相
而自莊嚴其國如實觀佛身者觀諸佛身
如幻如化非五衆十二入十八界所攝若
長若短若干種色隨衆生先世業因縁所見
此中佛自説見法身者是爲見佛法身者
不可得法空不可得法空者諸因縁邊生
法無有自性知上下諸根者如十力中説
菩薩先知一切衆生心所行誰鈍誰利誰布
施多誰智慧多因其多者而度脱之淨佛
世界者有二種淨一者菩薩自淨其身二
者淨衆生心令行清淨道以彼我因縁清
淨故隨所願得清淨世界入如幻三昧者
如幻人一處住所作幻事遍滿世界所謂
四種兵衆宮殿城郭飮食歌舞殺活憂苦等
菩薩亦如是住是三昧中能於十方世界
變化遍滿其中先行布施等充滿衆生次
説法教化破壞三惡道然後安立衆生於
三乘一切所可利益之事無不成就是菩
薩心不動亦不取心相常入三昧者菩薩
得如幻等三昧所役心能有所作今轉身
得報生三昧如人見色不用心力住是
三昧中度衆生安隱勝於如幻三昧自然
成事無所役用如人求財有役力得者
有自然得者隨衆生所應善根受身者菩薩
得二種三昧二種神通行得報得知以何
身以何語以何因縁以何事以何道以
何方便而爲受身乃至受畜生身而化度
之八地
竟受無邊世界所度之分者無量阿僧
祇十方世界六道中衆生是菩薩教化所應
度者而度之是世界有三種有淨不淨有
雜是三種世界中衆生所可應度有利
益者皆攝取之譬如然燈爲有目之人不
爲盲者菩薩亦如是或先有因縁者或
始作因縁者復次三千大千世界名一世
界一時起一時滅如是等十方如恒河沙等
世界是一佛世界如是一佛世界數如恒河
沙等世界是一佛世界海如是佛世界海數
如十方恒河沙世界是佛世界種如是世界
種十方無量是名一佛世界於一切世界
中取如是分是名一佛所度之分得如所
願者是菩薩福徳智慧具足故無願不得
聽者聞無量無邊世界所度之分疑不可
得以是故次説所願如意此中佛自説六
波羅蜜具足五度則福徳具足般若則智慧
具足知諸天龍夜叉犍闥婆語者我上説福
徳智慧具足所願如意知他人種種語即是
所願事復次菩薩得宿命智清淨故知處
處生一切語復次得願智故知立名者心
強作種種名字語言復次菩薩得解衆生語
言三昧故通一切語無礙復次自得四無
礙智又復學佛四無礙智以是故知衆生
語言音聲處胎成就者有人言菩薩乘白
象與無量兜率諸天圍遶恭敬供養侍從
入母胎有人言菩薩母得如幻三昧力故
令腹廣大無量一切三千大千世界菩薩及
天龍鬼神皆得入出胎中有宮殿臺觀先
莊嚴床座懸繒幡蓋散花燒香皆是菩薩
福徳業因縁所感然後菩薩來下處之亦以
三昧力故下入母胎於兜率天上如故
生成就者菩薩欲生時諸天龍鬼神莊嚴
三千大千世界是時有七寶蓮花座自然而
有從母胎中有無量菩薩先出坐蓮華上
叉手讃歎俟待菩薩及諸天龍鬼神仙聖諸
玉女等皆合手一心欲見菩薩生然後菩薩
從母右脇出如滿月從雲中出放大光明
照無量世界是時有大名聲遍滿十方世
界唱言某國菩薩末後身生或有菩薩化
生蓮華於四生中菩薩胎生化生於四種
人中菩薩生刹利婆羅門二姓中生此二種
姓人所貴故家成就者婆羅門家有智慧
刹利家有力勢婆羅門利益後世刹利利
益今世是二種於世有益是故菩薩在此
中生復次諸功徳法家所謂不退轉生是名
家生姓成就者菩薩兜率天上觀世間何
姓爲貴能攝衆生即於是姓中生如七佛
中初三佛憍陳如姓中生次三佛迦葉姓中
生釋迦文尼佛憍曇姓中生復次菩薩初深
心牢固是名諸佛姓有人言得無生法忍
是諸佛姓是時得佛一切種智氣分故如
聲聞法中姓地人眷屬成就者皆是智人善
人世世集功徳此中佛自説純以菩薩爲
眷屬如不可思議經中説瞿毘耶是大菩薩
一切眷屬皆是住阿毘跋致地菩薩以方
便三昧變化力爲男爲女共爲眷屬如轉
輪聖王居士寶是夜叉鬼神現作人身與人
共事出家成就者如釋迦文菩薩夜於宮
殿見諸婇女皆如死状十方諸天鬼神
齎持幡華供養之具奉迎將出是時車匿
雖先受淨飯王勅而隨菩薩意自牽馬至
四天王使者接捧馬足踰城而出爲破
諸煩惱及魔人示一切衆人在家之穢如此
大功徳貴重之人猶尚出家況諸凡細如是
等因縁名出家成就莊嚴佛樹成就者莊嚴
菩提樹如先説佛此中自説是菩提樹以
黄金爲根七寶爲莖節枝葉莖節枝葉光
明遍照十方無數阿僧祇諸佛世界或有佛
以菩薩七寶莊嚴佛樹或有不如是者所
以者何諸佛神力不可思議爲衆生故現
種種莊嚴一切諸善功徳成滿具足者菩薩
住七地中破諸煩惱自利具足住八地九
地利益他人所謂教化衆生淨佛世界自
利利他深大故一切功徳具足如阿羅漢辟
支佛自利雖重利他輕故不名具足諸天
及小菩薩雖能利益他而自未除煩惱故
亦不具足是名功徳具足九地
竟當知如佛者
菩薩坐如是樹下入第十地名爲法雲地
譬如大雲澍雨連下無間心自然生無量
無邊清淨諸佛法念念無量爾時菩薩作是
念欲界魔王心未降伏放眉間光令百億
魔宮闇蔽不現魔即瞋惱集其兵衆來逼
菩薩菩薩降魔已十方諸佛慶其功勳皆
放眉間光從菩薩頂入是時十地所得功
徳變爲佛法斷一切煩惱習得無礙解脱
具十力四無所畏四無礙智十八不共法大
慈大悲等無量無邊諸佛法是時地爲六種
震動天雨華香諸菩薩天人皆合手讃歎
是時放大光明遍照十方無量世界十方諸
佛菩薩天人大聲唱言某方某國某甲菩薩
坐於道場成具佛事是其光明是名十
地當知如佛復次佛此中更説第十地相所
謂菩薩行六波羅蜜以方便力故過乾慧
地乃至菩薩地住於佛地佛地即是第十地
菩薩能如是行十地是名發趣大乘
　　大智度論釋出到品第二十一
經佛告須菩提汝所問是乘何處出至何
處住者佛言是乘從三界中出至薩婆若中
住以不二法故何以故摩訶衍薩婆若是二
法共不合不散無色無形無對一相所謂無
相若人欲使實際出是人爲欲使無相法出
若人欲使如法性不可思議性出是人爲欲
使無相法出若人欲使色空出是人爲欲
使無相法出若人欲使受想行識空出是人
爲欲使無相法出何以故須菩提色空相不
出三界亦不住薩婆若受想行識空相不出
三界亦不住薩婆若所以者何色色相空受
想行識識相空故若人欲使眼空出是人爲
欲使無相法出若人欲使耳鼻舌身意空出
是人爲欲使無相法出若人欲使乃至意觸因
縁生受空出是人爲欲使無相法出何以故
須菩提眼空不出三界亦不住薩婆若乃至
意觸因縁生受空不出三界亦不住薩婆若
所以者何眼眼相空乃至意觸因縁生受意
觸因縁生受相空故若人欲使夢出是人爲
欲使無相法出若人欲使幻焔響影化出是
人爲欲使無相法出何以故須菩提夢相不
出三界亦不住薩婆若幻焔響影化相亦不
出三界亦不住薩婆若須菩提若人欲使檀
波羅蜜出是人爲欲使無相法出若人欲使
尸羅波羅蜜羼提波羅蜜毘梨耶波羅蜜禪
波羅蜜般若波羅蜜出是人爲欲使無相法
出何以故檀波羅蜜相不出三界亦不住薩
婆若尸羅波羅蜜乃至般若波羅蜜不出三
界亦不住薩婆若所以者何檀波羅蜜檀
波羅蜜相空尸羅波羅蜜羼提波羅蜜毘梨
耶波羅蜜禪波羅蜜般若波羅蜜般若波羅蜜
相空故若人欲使内空出乃至無法有法
空出是人爲欲使無相法出何以故須菩
提内空相乃至無法有法空相不出三界亦
不住薩婆若所以者何内空内空性空乃
至無法有法空無法有法空性空故若人欲
使四念處出是人爲欲使無相法出何以
故四念處性不出三界亦不住薩婆若所以
者何四念處四念處性空故若人欲使四正
勤四如意足五根五力七覺分八聖道分出
是人爲欲使無相法出何以故八聖道分性
不出三界亦不住薩婆若所以者何八聖道
分八聖道分性空故乃至十八不共法亦如
是須菩提若人欲使阿羅漢出生處是人爲
欲使無相法出若人欲使辟支佛出生處是
人爲欲使無相法出若人欲使多陀阿伽度
阿羅訶三藐三佛陀出生處是人爲欲使無
相法出何以故須菩提阿羅漢性辟支佛性
佛性不出三界亦不住薩婆若所以者何
阿羅漢阿羅漢性空辟支佛辟支佛性空
佛佛性空故若人欲使須陀洹果斯陀含果
阿那含果阿羅漢果辟支佛道佛道一切種
智出是人爲欲使無相法出如上説若人欲
使名字假名施設相但有語言出是人爲欲
使無相法出何以故名字空不出三界亦不
住薩婆若所以者何名字相名字相空故乃
至施設亦如是若人欲使不生不滅法不垢
不淨無作法出是人爲欲使無相法出何以
故不生乃至無作法性不出三界亦不住薩
婆若所以者何不生性乃至無作性性空
故須菩提以是因縁故摩訶衍從三界中出
至薩婆若中住不動法故論問曰佛已
知須菩提所問今何以更稱而答答曰是摩
訶般若波羅蜜有十萬偈三百二十萬言與
四阿含等此非一坐説盡又上須菩提所問
已答二事異時異日故稱第三問而答
復次有人言聲聞法中無有不可思議事不
得一日一坐中説盡佛有無礙解脱菩薩
有不可思議三昧能令多時作少時少時
作多時亦能以大色入小小色作大又如
六十小劫説法華經人謂從日至食問曰
色有形可見時無形但有名云何得以近
爲遠以遠爲近答曰以是故説以不可思
議神通力如人夢中夢有所見自以爲覺
夢中復夢如是展轉故是一夜以是故更
稱其問而答是乘何處出至何處住者佛
答是乘從三界中出至薩婆若中住問曰
是乘爲是佛法爲是菩薩法若是佛法云何
從三界出若是菩薩法云何薩婆若中住答
曰是乘是菩薩法乃至金剛三昧是諸功徳
清淨變爲佛法是乘有大力能有所去直
以至佛更無勝處可去故言住譬如劫
盡火燒三千世界勢力甚大更無所燒故
便自滅摩訶衍亦如是斷一切煩惱集諸
功徳盡其邊際更無所斷更無所知更
無所集故便自歸滅不二法者斷諸菩薩
著故説此中佛自説大乘薩婆若是二法不
一故不合不異故不散六情所知盡虚妄
故無色無形無對一相問曰先言不一故
不合今何以言一相答曰此中言一相所
謂無相無相則無有出至佛道爲引導凡
夫人故説言一相實際者是諸法末後實
相無出無入若有狂人欲使實際出至佛
道者此人則欲使無相法出如法性法相
如先説不可思議性者有人言即是如法性
實際無量無邊心心數法滅故言不可思議
復有人言過實際涅槃更求諸法實若有
若無是名不可思議復次一切諸佛法無
有能思惟籌量者故名不可思議復有人
言一切諸法分別思惟皆同涅槃相是不可
思議若人欲使空中出此人則欲使無相
法中出此中佛自説五衆空相不能出三
界不能至薩婆若五衆中五衆相空故十
二入乃至意觸因縁生受空亦如是夢等空
譬喩亦如是自相空故無出無至若人欲
使六波羅蜜出此人則爲欲使無相法出
何以故六波羅蜜因縁和合故無自性自性
無故空菩薩著六波羅蜜墮邪道故爲説
空十八空乃至一切種智亦如是問曰六
波羅蜜有道俗俗可著故可説空出世
間六波羅蜜三十七品乃至十八不共法無
所著故何以説空答曰諸菩薩漏未盡
以福徳智慧力故行是法或取相愛著故
凡夫法虚妄顛倒此法從凡夫法邊生云
何是實以是故佛説是亦空以喩無相
法是大乘即是無相無相云何有出有
至諸法皆空但有名字相假名語言今名
字等亦空以喩無相第一義中不可得世俗
法中有相名字等假名相義如先説用如
是法從三界出至薩婆若中住非是實
法亦無所動
經須菩提汝所問是乘何處住者須菩提是
大乘無住處何以故一切法無住相故是乘
若住不住法住須菩提譬如法性不生不滅
不垢不淨無起無作非住非不住須菩提
是乘亦如是非住非不住何以故法性相
乃至無作相非住非不住所以者何法性
相性空故乃至無作性無作性性空故諸
餘法亦如是須菩提以是因縁故是乘無
住處以不住法不動法故
論問曰上言是乘到薩婆若更無勝法
可去今何以復説是乘無住處答曰先説
以空不二法故言住如幻如夢雖有坐臥
行住非實是住菩薩亦如是雖言到薩婆
若住亦無定住佛此中自説一切法從本
已來無住相云何獨大乘有住若有所住
以畢竟空法住譬如如法性法相實際非住
非不住不生不滅不垢不淨不起不作不住
者自相中不住非不住者異相中不住不
住者説空破有非不住者説世諦方便有
住不住者説無常破常相非不住者破滅
相此中佛自説法性法性相空何以故自
相空故乃至無起無作諸餘法亦如是
經須菩提汝所問誰當乘是乘出者無有
人乘是乘出者何以故是乘及出者所用法
及出時是一切法皆無所有若一切法無所
有用何等法當出何以故我不可得乃至
知者見者不可得畢竟淨故不可思議性不
可得畢竟淨故衆入界不可得畢竟淨故
檀波羅蜜不可得畢竟淨故乃至般若波羅
蜜不可得畢竟淨故内空不可得畢竟淨故
乃至無法有法空不可得畢竟淨故四念處
不可得乃至十八不共法不可得畢竟淨故
須陀洹不可得乃至阿羅漢辟支佛菩薩佛
不可得畢竟淨故須陀洹果乃至阿羅漢果
辟支佛道佛道一切種智不可得畢竟淨故
不生不滅不垢不淨無起無作不可得畢竟淨
故過去世未來世現在世生住滅不可得畢
竟淨故増減不可得畢竟淨故何法不可得
故不可得法性不可得故不可得如實際不
可思議性法性法相法位檀波羅蜜不可得故
不可得乃至般若波羅蜜不可得故不可得
内空不可得故不可得乃至無法有法空不
可得故不可得四念處不可得故不可得乃
至十八不共法不可得故不可得須陀洹不
可得故不可得乃至佛不可得故不可得須
陀洹果不可得故不可得乃至佛道不可得
故不可得不生不滅乃至不起不作不可得
故不可得復次須菩提初地不可得故不可
得乃至第十地不可得故不可得畢竟淨故
云何爲初地乃至十地所謂乾慧地性地八
人地見地薄地離欲地已作地辟支佛地菩
薩地佛地内空中初地不可得乃至無法有
法空中初地不可得内空乃至無法有法空
中第二第三第四第五第六第七第八第九第
十地不可得何以故須菩提初地非得非不
得乃至十地非得非不得畢竟淨故内空乃
至無法有法空中成就衆生不可得畢竟淨
故内空乃至無法有法空中淨佛世界不可
得畢竟淨故内空乃至無法有法空中五眼
不可得畢竟淨故如是須菩提菩薩摩訶薩
以一切諸法不可得故乘是摩訶衍出薩婆若
論者言出者行是乘到佛道邊出又復
以成就故名出以是乘成就薩婆若是
名爲出此中佛自説空因縁乘者是六波羅
蜜所用法者是慈悲方便等諸法六波羅蜜
所不攝出者是菩薩是三法皆空此中佛復
説因縁我不可得乃至知者見者不可得
畢竟空故五衆十二入十八界檀波羅蜜乃
至十八不共法須陀洹乃至薩婆若不生不
滅不垢不淨乃至三世三相増減等是名
法空我乃至知者見者須陀洹乃至佛是
名衆生空問曰有二種不可得一者有法
智慧少故不能得二者有大智慧推求不
能得此云何不可得答曰是法無故不可
得問曰一切法本末不可得於人有何利
益答曰此中佛自説畢竟清淨故畢竟者
若行者依無而破有於有得清淨於無未
清淨以依止故此中佛自説不可得因縁
一切衆生不可得一切法不可得譬如如法性
實際等乃至不作不起不可得復次十八空
故法性不可得乃至不起不作十八空中無
初地乃至十地無成就衆生無淨佛世界
無五眼以十八空故空畢竟清淨故不可
得菩薩用不可得法乘是乘出薩婆若
大智度論卷第五十釋第十九品
訖第二十品

大智度論釋勝出品第二十二卷五
十一
　　聖者龍樹造
　　後秦龜茲國三藏鳩摩羅什譯
經慧命須菩提白佛言世尊摩訶衍摩訶
衍者勝出一切世間及諸天人阿修羅世
尊是摩訶衍與虚空等如虚空受無量無邊
阿僧祇衆生摩訶衍亦如是受無量無邊阿
僧祇衆生世尊是摩訶衍不見來處不見去
處不見住處是摩訶衍前際不可得後際不
可得中際不可得三世等是摩訶衍世尊以
是故是乘名摩訶衍佛告須菩提如是如是
菩薩摩訶薩摩訶衍所謂六波羅蜜檀波羅
蜜尸羅波羅蜜羼提波羅蜜毘梨耶波羅蜜禪
波羅蜜般若波羅蜜是名菩薩摩訶薩摩訶
衍復次須菩提菩薩摩訶薩摩訶衍所謂一
切陀羅尼門一切三昧門所謂首楞嚴三昧乃
至離著虚空不染三昧是名菩薩摩訶薩摩訶
衍復次須菩提菩薩摩訶薩摩訶衍所謂内
空乃至無法有法空是名菩薩摩訶薩摩訶
衍復次須菩提菩薩摩訶薩摩訶衍所謂四
念處乃至十八不共法是名菩薩摩訶薩摩
訶衍如須菩提所言是摩訶衍勝出一切世
間及諸天人阿修羅須菩提若欲界當有實
不虚妄不異諦不顛倒有常不壞相非無法
者是摩訶衍不能勝出一切世間及諸天人
阿修羅須菩提以欲界虚妄憶想分別和合
名字等有一切無常相無法以是故摩訶衍
勝出一切世間及諸天人阿修羅須菩提色
界無色界若當實有不虚妄不異諦不顛倒
有常不壞相非無法者是摩訶衍不能勝出一
切世間及諸天人阿修羅須菩提以色界無
色界虚妄憶想分別和合名字等有一切無常
破壞相無法以是故摩訶衍勝出一切世間
及諸天人阿修羅須菩提若色當實有不虚
妄不異諦不顛倒有常不壞相非無法者是
摩訶衍不能勝出一切世間及諸天人阿修
羅須菩提以色虚妄憶想分別和合名字等
有一切無常破壞相無法以是故是摩訶衍
勝出一切世間及諸天人阿修羅受想行識
亦如是須菩提若眼乃至意色乃至法眼識
乃至意識眼觸乃至意觸眼觸因縁生受乃
至意觸因縁生受若當實有不虚妄不異諦
不顛倒有常不壞相非無法者是摩訶衍不
能勝出一切世間及諸天人阿修羅須菩提
以眼乃至意觸因縁生受虚妄憶想分別和
合名字等有一切無常破壞相無法以是故
摩訶衍勝出一切世間及諸天人阿修羅須
菩提若法性是有法非無法者是摩訶衍不
能勝出一切世間及諸天人阿修羅須菩提
以法性無法非法以是故摩訶衍勝出一切
世間及諸天人阿修羅須菩提若如實際不
可思議性是有法非無法者是摩訶衍不能
勝出一切世間及諸天人阿修羅須菩提以
如實際不可思議性無法非法以是故摩訶
衍勝出一切世間及諸天人阿修羅須菩提
若檀波羅蜜是有法非無法者是摩訶衍不
能勝出一切世間及諸天人阿修羅以檀波
羅蜜無法非法以是故摩訶衍勝出一切世
間及諸天人阿修羅若尸羅波羅蜜羼提波
羅蜜毘梨耶波羅蜜禪波羅蜜般若波羅蜜
是有法非無法者是摩訶衍不能勝出一切
世間及諸天人阿修羅以尸羅波羅蜜乃至
般若波羅蜜無法非法以是故摩訶衍勝出
一切世間及諸天人阿修羅須菩提若内空
乃至無法有法空是有法非無法者是摩訶
衍不能勝出一切世間及諸天人阿修羅以
内空乃至無法有法空無法非法以是故摩
訶衍勝出一切世間及諸天人阿修羅須菩
提若四念處乃至十八不共法是有法非無
法者是摩訶衍不能勝出一切世間及諸天
人阿修羅以四念處乃至十八不共法無法
非法以是故摩訶衍勝出一切世間及諸天
人阿修羅須菩提若性人法是有法非無法
者是摩訶衍不能勝出一切世間及諸天人
阿修羅以性人法無法非法以是故摩訶衍
勝出一切世間及諸天人阿修羅須菩提若
八人法須陀洹法斯陀含法阿那含法阿羅
漢法辟支佛法佛法是有法非無法者是摩
訶衍不能勝出一切世間及諸天人阿修羅
以八人法乃至佛法無法非法以是故摩訶
衍勝出一切世間及諸天人阿修羅須菩提
若性人是有法非無法者是摩訶衍不能勝
出一切世間及諸天人阿修羅以性人無法
非法以是故摩訶衍勝出一切世間及諸天
人阿修羅須菩提若八人須陀洹乃至佛是
有法非無法者是摩訶衍不能勝出一切世
間及諸天人阿修羅以八人乃至佛無法非
法以是故摩訶衍勝出一切世間及諸天人
阿修羅須菩提若一切世間及諸天人阿修
羅是有法非無法者是摩訶衍不能勝出一
切世間及諸天人阿修羅以一切世間及諸
天人阿修羅無法非法以是故摩訶衍勝出
一切世間及諸天人阿修羅須菩提若菩薩
摩訶薩從初發心乃至道場於其中間諸心
若當是有法非無法者是摩訶衍不能勝出
一切世間及諸天人阿修羅以菩薩從初發
心乃至道場諸心無法非法以是故摩訶衍
勝出一切世間及諸天人阿修羅須菩提若
菩薩摩訶薩如金剛慧若是有法非無法者
是菩薩摩訶薩不能知一切結使及習無法
非法得一切種智須菩提以菩薩摩訶薩如
金剛慧無法非法是故菩薩知一切結使及
習無法非法得一切種智以是故摩訶衍勝
出一切世間及諸天人阿修羅須菩提若諸
佛三十二相是有法非無法者諸佛威徳不
能照然勝出一切世間及諸天人阿修羅須菩
提以諸佛三十二相無法非法以是故諸佛
威徳照然勝出一切世間及諸天人阿修羅
須菩提若諸佛光明是有法非無法者諸佛
光明不能普照恒河沙等世界須菩提以諸
佛光明無法非法以是故諸佛能以光明普
照恒河沙等世界須菩提若諸佛六十種莊
嚴音聲是有法非無法者諸佛不能以六十
種莊嚴音聲遍至十方無量阿僧祇世界須
菩提以諸佛六十種莊嚴音聲無法非法以
是故諸佛能以六十種莊嚴音聲遍至十方
無量阿僧祇世界須菩提諸佛法輪若是有
法非無法者諸佛不能轉法輪諸沙門婆羅
門若天若魔若梵及世間餘衆所不能如法
轉者須菩提以諸佛法輪無法非法以是
故諸佛轉法輪諸沙門婆羅門若天若魔若
梵及世間餘衆所不能如法轉者須菩提
諸佛爲衆生轉法輪是衆生若實有法非無
法者不能令是衆生於無餘涅槃而般涅槃
須菩提以諸佛爲衆生轉法輪是衆生無法
非法以是故衆生於無餘涅槃中已滅今滅
當滅
論者言須菩提上以五事問摩訶衍佛已
答竟須菩提歡喜讃歎作是言世尊是摩
訶衍有大力勢破壞人天世間已能於中
勝出譬如三人度惡道一者於夜逃遁獨
脱其身二者以錢求免三者如大王將
大軍衆摧破寇賊擧軍全濟無所畏難三
乘亦如是如阿羅漢不能知一切總相
別相亦不能破魔王又不能降伏外道
厭老病死直趣涅槃如辟支佛入諸法實
相深於聲聞少有悲心以神通力化度
衆生能破煩惱不能破魔人及外道如菩
薩從初發心於一切衆生起大慈悲雖未
得佛於其中間利益無量衆生決定知諸
法實相具足六波羅蜜故破諸魔王及壞
外道斷煩惱習具足一切種智總相別相
悉知悉了成阿耨多羅三藐三菩提三人
雖倶免生死然方便道各異是故須菩提
讃歎摩訶衍摧破一切世間勝出人天阿修
羅上譬如虚空含受一切國土而虚空故不
盡摩訶衍亦如是含受三世諸佛及諸弟子
摩訶衍亦不滿又如虚空常相故無入相無
出相無住相是乘亦如是無未來世入處
無過去世出處無現在世住處破三時故
三世等名摩訶衍問曰佛應讃須菩提所歎
言善哉何以更説摩訶衍答曰佛將欲
順須菩提所歎而讃説以上説摩訶衍遠
故今略説摩訶衍相然後廣述須菩提所
讃摩訶衍者所謂六波羅蜜諸陀羅尼門三
昧門十八空四念處乃至十八不共法等如
須菩提所説摩訶衍破壞一切世間勝出人
天阿修羅上者是事實爾何以故是三界虚
誑如幻如夢無明虚妄因縁故有因果無
有定實一切無常破壞磨滅皆是空相以
摩訶衍與三界相違故能摧破勝出若三界
定實常不虚妄是摩訶衍不能摧破勝出
何以故力等故五衆十二入十八界六觸生
諸受亦如是若法性是有法非無法者摩
訶衍不能破世間得勝出須菩提以法性
非有故摩訶衍能得勝出世間問曰有爲
法因縁和合虚誑故言無如法性實際不思
議性是無爲實法名爲實際云何言無答
曰無爲空故言無復次佛説離有爲無爲
法不可得有爲法實相即是無爲法復次
觀是有爲法虚誑如如法性實際是實以人
於法性取相起諍故言無法性或説有或
説無各有因縁故無咎如實際不可思議
性亦如是世間檀波羅蜜著故有出世間檀
波羅蜜無故空爲破慳貪故言有檀波羅
蜜破邪見故言檀波羅蜜無爲度初學者
説言有若聖人心中説言無如檀波羅蜜
乃至若衆生實有非是無法不應令強滅
入無餘涅槃問曰從三十二相已後何以
不説言摩訶衍勝出答曰應當説直文煩
故不説復次三十二相乃至爲衆生轉法
輪亦是摩訶衍但名字異耳復次上總相
説摩訶衍勝出不知云何勝出今別相説
所謂佛三十二相莊嚴身故勝一切衆生佛
光明勝日月諸天一切光明佛音聲勝一切
音樂世界妙聲諸天梵音佛法輪勝轉輪聖
王寶輪及諸外道一切法輪無障無礙餘法
輪所利益微淺或一世二世極至千萬世
佛法輪能令永入無餘涅槃不復還入生
死復次若衆生實有者佛不應令衆生入
涅槃永拔其根此過於殺一身有如是
大咎以衆生顛倒心見我故佛欲破其
顛倒説言涅槃無衆生可滅故無咎有如
是功徳故摩訶衍能勝出一切世間問曰
一切世間者十方六道衆生何以獨説勝出
諸天人阿修羅答曰六道中三是善道三是
惡道摩訶衍尚能破三善道勝出何況惡
道問曰龍王經中説龍得菩薩道何以説
是惡道答曰衆生無量無邊龍得道者少
復次有人言大菩薩變化身教化故作龍
王身
　　大智度論釋含受品第二十三
經佛告須菩提汝所言衍與空等如是如
是須菩提摩訶衍與空等須菩提如虚空
無東方無南方西方北方四維上下須菩提
摩訶衍亦如是無東方無南方西方北方四
維上下須菩提如虚空非長非短非方非圓
須菩提摩訶衍亦如是非長非短非方非圓
須菩提如虚空非青非黄非赤非白非黒摩
訶衍亦如是非青非黄非赤非白非黒以是
故説摩訶衍與空等須菩提如虚空非過去
非未來非現在摩訶衍亦如是非過去非未
來非現在以是故説摩訶衍與空等須菩提
如虚空不増不減摩訶衍亦如是不増不減
須菩提如虚空無垢無淨摩訶衍亦如是無
垢無淨須菩提如虚空無生無滅無住無異
摩訶衍亦如是無生無滅無住無異須菩提
如虚空非善非不善非記非無記摩訶衍亦如
是非善非不善非記非無記以是故説摩訶
衍與空等如虚空無見無聞無知無識摩訶
衍亦如是無見無聞無知無識如虚空不可
知不可識不可見不可斷不可證不可修摩訶
衍亦如是不可知不可識不可見不可斷不
可證不可修以是故説摩訶衍與空等如虚
空非染相非離相摩訶衍亦如是非染相非
離相如虚空不繋欲界不繋色界不繋無色
界摩訶衍亦如是不繋欲界不繋色界不繋
無色界如虚空無初發心亦無二三四五六
七八九第十心摩訶衍亦如是無初發心乃
至無第十心如虚空無乾慧地姓地八人
地見地薄地離欲地已辦地摩訶衍亦如是
無乾慧地乃至已作地如虚空無須陀洹果
無斯陀含果無阿那含果無阿羅漢果摩訶
衍亦如是無須陀洹果乃至無阿羅漢果如
虚空無聲聞地無辟支佛地無佛地摩訶衍
亦如是無聲聞地乃至無佛地以是故説摩
訶衍與空等如虚空非色非無色非可見非
不可見非有對非無對非合非散摩訶衍亦
如是非色非無色非可見非不可見非有對
非無對非合非散以是故説摩訶衍與空等
須菩提如虚空非常非無常非樂非苦非我
非無我摩訶衍亦如是非常非無常非樂非
苦非我非無我以是故説摩訶衍與空等須
菩提如虚空非空非不空非相非無相非作
非無作摩訶衍亦如是非空非不空非相非
無相非作非無作以是故説摩訶衍與空等
須菩提如虚空非寂滅非不寂滅非離非不
離摩訶衍亦如是非寂滅非不寂滅非離非
不離以是故説摩訶衍與空等須菩提如虚
空非闇非明摩訶衍亦如是非闇非明以是
故説摩訶衍與空等須菩提如虚空非可得
非不可得摩訶衍亦如是非可得非不可得
以是故説摩訶衍與空等須菩提如虚空非
可説非不可説摩訶衍亦如是非可説非不
可説以是故説摩訶衍與空等須菩提以是
諸因縁故説摩訶衍與空等
論者言須菩提讃衍如虚空佛即廣述
成其事如虚空無十方是摩訶衍亦無十
方無長短方圓青黄赤白等是摩訶衍亦如
是問曰虚空應爾是無爲法無色無方摩
訶衍是有爲法是色法所謂布施持戒等云
何言與虚空等答曰六波羅蜜有二種世
間出世間世間者是有爲法色法不同虚空
出世間者與如法性實際智慧和合故似如
虚空從得無生忍已後無所分別如虚
空復次如佛以無礙智觀實相如虚空餘
人則不然智慧未畢竟清淨故復次佛前
後説諸法畢竟空如無餘涅槃相如虚空
不應致疑餘法亦如是乃至如虚空非説
非不説亦如是問曰如虚空言無所有
便足何以説無種種相答曰初發心菩薩
於内外種種因縁法中著心以是故佛説
如虚空無是種種相摩訶衍亦如是
經須菩提如汝所言如虚空受無量無邊
阿僧祇衆生摩訶衍亦受無量無邊阿僧祇
衆生如是如是須菩提衆生無所有故當
知虚空無所有虚空無所有故當知摩訶
衍亦無所有以是因縁故摩訶衍受無量無
邊阿僧祇衆生何以故是衆生虚空摩訶衍
是法皆不可得故復次須菩提摩訶衍無所
有故當知阿僧祇無所有阿僧祇無所有故
當知無量無所有無量無所有故當知無邊
無所有無邊無所有故當知一切諸法無所
有以是因縁故須菩提是摩訶衍受無量無
邊阿僧祇衆生何以故是衆生虚空摩訶衍
阿僧祇無量無邊是一切法不可得故復次
須菩提我無所有乃至知者見者無所有故
當知如法性實際無所有如法性實際無所
有故當知乃至無量無邊阿僧祇無所有無
量無邊阿僧祇無所有故當知一切法無所
有以是因縁故須菩提摩訶衍受無量無邊
阿僧祇衆生何以故是衆生乃至知者見者
實際乃至無量無邊阿僧祇是一切法不可
得故復次須菩提我無所有乃至知者見者
無所有故當知不可思議性無所有不可思
議性無所有故當知色受想行識無所有色
受想行識無所有故當知虚空無所有虚空
無所有故當知摩訶衍無所有摩訶衍無所
有故當知阿僧祇無所有阿僧祇無所有故
當知無量無所有無量無所有故當知無邊
無所有無邊無所有故當知一切諸法無所
有以是因縁故須菩提當知摩訶衍受無量
無邊阿僧祇衆生何以故須菩提我乃至知
者見者等一切法皆不可得故復次須菩提
我無所有乃至知者見者無所有故當知眼
無所有耳鼻舌身意無所有眼乃至意無所
有故當知虚空無所有虚空無所有故當知
摩訶衍無所有摩訶衍無所有故當知阿僧
祇無所有阿僧祇無所有故當知無量無所
有無量無所有故當知無邊無所有無邊無
所有故當知一切諸法無所有以是因縁故
須菩提摩訶衍受無量無邊阿僧祇衆生何
以故須菩提我乃至一切諸法皆不可得故
復次須菩提我無所有乃至知者見者無所有
故當知檀波羅蜜無所有尸羅波羅蜜羼提
波羅蜜毘梨耶波羅蜜禪波羅蜜般若波羅蜜
無所有般若波羅蜜無所有故當知虚空無
所有虚空無所有故當知摩訶衍無所有摩
訶衍無所有故當知無量無邊阿僧祇無所
有無量無邊阿僧祇無所有故當知一切諸
法無所有以是因縁故須菩提摩訶衍受無
量無邊阿僧祇衆生何以故我衆生乃至一
切諸法皆不可得故復次須菩提我無所有
乃至知者見者無所有故當知内空無所有
乃至無法有法空無所有無法有法空無所
有故當知虚空無所有虚空無所有故當知
摩訶衍無所有摩訶衍無所有故當知阿僧
祇無量無邊無所有阿僧祇無量無邊無所
有故當知一切諸法無所有以是因縁故須
菩提摩訶衍受無量無邊阿僧祇衆生何以
故我衆生乃至一切諸法皆不可得故復次
須菩提我衆生乃至知者見者無所有故當
知四念處無所有四念處無所有故乃至十
八不共法無所有十八不共法無所有故當
知虚空無所有虚空無所有故當知摩訶衍
無所有摩訶衍無所有故當知阿僧祇無量
無邊無所有阿僧祇無量無邊無所有故當
知一切諸法無所有以是因縁故須菩提是
摩訶衍受無量無邊阿僧祇衆生何以故我
衆生乃至一切諸法皆不可得故復次須菩
提我衆生無所有乃至知者見者無所有故
當知性地無所有乃至已作地無所有已作
地無所有故當知虚空無所有虚空無所有
故當知摩訶衍無所有摩訶衍無所有故當
知阿僧祇無量無邊無所有阿僧祇無量無
邊無所有故當知一切諸法無所有以是因
縁故是摩訶衍受無量無邊阿僧祇衆生何
以故我衆生乃至一切諸法皆不可得故復
次須菩提我衆生乃至知者見者無所有故
當知須陀洹無所有須陀洹無所有故當知
斯陀含無所有斯陀含無所有故當知阿那
含無所有阿那含無所有故當知阿羅漢無
所有阿羅漢無所有故當知乃至一切諸法
無所有以是因縁故須菩提摩訶衍受無量
無邊阿僧祇衆生何以故須菩提我乃至一
切諸法皆不可得故復次須菩提我乃至知
者見者無所有故當知聲聞乘無所有聲聞
乘無所有故當知辟支佛乘無所有辟支佛
乘無所有故當知佛乘無所有佛乘無所有
故當知聲聞人無所有聲聞人無所有故當
知須陀洹無所有須陀洹無所有故乃至佛
無所有佛無所有故當知一切種智無所有
一切種智無所有故當知虚空無所有虚空
無所有故當知摩訶衍無所有摩訶衍無所
有故當知乃至一切諸法無所有以是因縁
故摩訶衍受無量無邊阿僧祇衆生何以故
我乃至一切諸法皆不可得故譬如須菩提
涅槃性中受無量無邊阿僧祇衆生是摩訶
衍亦受無量無邊阿僧祇衆生以是因縁故
須菩提如虚空受無量無邊阿僧祇衆生是
摩訶衍亦如是受無量無邊阿僧祇衆生
論問曰何以不説虚空廣大無邊故受一
切物而言虚空無所有故能受一切物衆生
摩訶衍亦無所有答曰現見虚空無所有
一切萬物皆在其中以無所有故能受
問曰心心數法亦無形質何以不受一切
物答曰心心數法覺知相非是受相又無
住處若内若外若近若遠但以分別相故知
有心形色法有住處因色處故知有虚
空以色不受物故則知虚空受物色與
虚空相違色若不受則知虚空是受如以
無明故知有明以苦故知有樂因色無
故説有虚空更無別相復次心心數法更
有不受義如邪見心不受正見正見心不
受邪見虚空則不然一切皆受故又心心
數法生滅相是可斷法虚空則不然心心數
法虚空但無色無形同不得言都不異以
是故諸法中説虚空能受一切問曰我先
問意不然何以不言虚空無量無邊能受
一切物而言無所有受一切物答曰我説
虚空無自相待色相説虚空若無自相
則無虚空云何言無量無邊問曰汝言受
相則是虚空云何言無答曰受相即是無
色相色不到處名爲虚空以是故無虚空
若實有虚空未有色時應有虚空若未
有色有虚空虚空則無相何以故以未有
色故因色故知有虚空有色故便有無
色若先有色後有虚空虚空則是作法作
法不名爲常若有無相法是不可得以是
故無虚空問曰若常有虚空因色故虚空
相現然後相在虚空答曰若虚空先無相
後相亦無所住若虚空先有相相無所相若
先無相相亦無所住若離相無相已相無
住處若相無住處所相處亦無所相處無故
相亦無離相及相處更無有法以是故虚
空不名爲相不名爲所相不名爲法不
名爲非法不名爲有不名爲無斷諸語
言寂滅如無餘涅槃餘一切法亦如是問
曰若一切法如是者即是虚空何以復以
虚空爲喩答曰諸法因果皆是虚誑因無
明故有誑衆生心衆生於是法中生著而
不於虚空生著六塵法誑衆生心虚空
雖復誑則不爾以是故以虚空爲喩以
麁現事破微細事如虚空因色故但有
假名無有定法衆生亦如是因五衆和合
故但有假名亦無定法摩訶衍亦如是
以衆生空無佛無菩薩以有衆生故有
佛有菩薩若無佛無菩薩則無摩訶衍
以是故摩訶衍能受無量無邊阿僧祇衆生
若是有法不能受無量諸佛及弟子問曰若
實無虚空云何能受無量無邊阿僧祇衆生
答曰以是故佛説摩訶衍無故阿僧祇無
阿僧祇無故無量亦無無量無故無邊亦
無無邊無故一切法亦無以是故能受阿僧
祇者僧祇秦言數阿秦言無衆生諸法
各各不可得邊故名無數數虚空十方遠
近不可得邊故名無數分別數六波羅蜜
種種布施種種持戒等無有數數幾衆生
已上乘當上乘今上乘不可數是名無數
復次有人言初數爲一但有一一一故言
二如是等皆一更無餘數法若皆是一則
無數有人言一切法和合故有名字如輪輞
輻轂和合故名爲車無有定實法一法無
故多亦無先一後多故復次以繋數事數
事無故數亦無無量者如以斗稱量物以
智慧量諸法亦如是諸法空故無數無數
故無量無邊無有實智云何能得諸法定
相無量故無邊量名總相邊名別相量爲
初始邊名終竟復次我乃至知者見者無
故實際亦無實際無故無數亦無無數無故
無量亦無無量無故無邊亦無無邊無故一
切法亦無以是故一切法無畢竟清淨是
摩訶衍能含受一切衆生及法二事相因若
無衆生則無法若無法則無衆生先總相
説一切法空後一一別説諸法空實際是
末後妙法此若無者何況餘法從不可思議
性乃至如涅槃性亦如是
經須菩提汝所言是摩訶衍不見來處不
見去處不見住處如是如是須菩提是摩訶
衍不見來處不見去處不見住處何以故須
菩提一切諸法不動相故是法無來處無去
處無住處何以故須菩提色無所從來亦無
所去亦無所住受想行識無所從來亦無所
去亦無所住須菩提色法無所從來亦無所
去亦無所住受想行識法無所從來亦無所
去亦無所住須菩提色如無所從來亦無所
去亦無所住受想行識如無所從來亦無所
去亦無所住須菩提色性無所從來亦無所
去亦無所住受想行識性無所從來亦無所
去亦無所住須菩提色相無所從來亦無
所去亦無所住受想行識相無所從來亦無
所去亦無所住須菩提眼眼法眼如眼性
眼相無所從來亦無所去亦無所住耳鼻舌
身意意法意如意性意相無所從來亦無所
去亦無所住色聲香味觸法亦如是須菩
提地種地種法地種如地種性地種相無所
從來亦無所去亦無所住水火風空識種識
種法識種如識種性識種相亦如是須菩提
如如法如如如性如相無所從來亦無所
去亦無所住須菩提實際實際法實際如
實際性實際相無所從來亦無所去亦無所
住須菩提不可思議不可思議法不可思
議如不可思議性不可思議相無所從來亦
無所去亦無所住須菩提檀波羅蜜檀波
羅蜜法檀波羅蜜如檀波羅蜜性檀波羅蜜相
無所從來亦無所去亦無所住尸羅波羅
蜜羼提波羅蜜毘梨耶波羅蜜禪波羅蜜般若
波羅蜜般若波羅蜜法般若波羅蜜如般若
波羅蜜性般若波羅蜜相無所從來亦無所
去亦無所住須菩提四念處四念處法四念
處如四念處性四念處相無所從來亦無所
去亦無所住乃至十八不共法亦如是須菩
提菩薩菩薩法菩薩如菩薩性菩薩相無所
從來亦無所去亦無所住佛佛法佛如佛性
佛相無所從來亦無所去亦無所住阿耨多
羅三藐三菩提阿耨多羅三藐三菩提法如
性相無所從來亦無所去亦無所住須菩提
有爲法有爲法法有爲法如有爲法性有爲法
相無所從來亦無所去亦無所住須菩提無
爲法無爲法法無爲法如無爲法性無爲法
相無所從來亦無所去亦無所住以是因縁
故須菩提是摩訶衍不見來處不見去處不
見住處
論者言佛謂須菩提汝何以但讃摩訶衍
無來無去無住一切法亦如是無來無去無
住一切法實相不動故問曰諸法現有來
去可見云何言不動相無來無去答曰來
去相先已破今當更説一切佛法中無我
無衆生乃至無知者見者故來者去者無
來者去者無故來去相亦應無復次三世中
求去相不可得所以者何已去中無去未
去中亦無去離已去未去去時亦無去問
曰有身動處是名爲去已去未去中無身
動以是故去時身動即應有去答曰不
然離去相去時不可得離去時去相不可
得云何言去時去復次若去時有去相應
離去相有去時何以故汝説去時有去故
復次若去時去應有二去一者知去時二
者知去時去問曰若爾有何咎答曰若爾
有二去者何以故離去者無去相若離去
者無去相離去相無去者是故去者不
去不去者亦不去離去不去亦無有去
來者住者亦如是以是故佛説凡夫人法虚
誑無實雖復肉眼所見與畜生無異是不
可信是故説諸法無來無去無住處亦無
動何者是所謂色色法色如色性色相色
名眼見事未分別好醜實不實自相他相色
法名無常生滅不淨等色如名色和合有
如水沫不牢固離散則無虚僞無實但誑
人眼色現在如是過去未來亦爾如現在
火熱比知過去未來亦如是復次如諸佛
觀色相畢竟清淨空菩薩亦應如是觀色
眼法色如何因縁不如凡夫人所見性自
爾故此性深妙云何可知以色相力故可
知如火以煙爲相見煙則知有火今
見眼色無常破壞苦惱麁澁相知其性爾
此五法不去不來不住如先説乃至無爲無
爲法如性相不來不去不住亦如是
經須菩提汝所言是摩訶衍前際不可得
後際不可得中際不可得是衍名三世等以
是故説名摩訶衍如是如是須菩提是摩訶
衍前際不可得後際不可得中際不可得是衍
名三世等以是故説名摩訶衍何以故須菩
提過去世過去世空未來世未來世空現在
世現在世空三世等三世等空摩訶衍摩訶
衍空菩薩菩薩空何以故須菩提是空非
一非二非三非四非五非異以是故説名三
世等是菩薩摩訶薩摩訶衍是衍中等不等
相不可得故染不染不可得瞋不瞋不可得
癡不癡不可得慢不慢不可得乃至一切善
法不善法不可得是衍中常不可得無常不
可得樂不可得苦不可得實不可得空不可
得我不可得無我不可得欲界不可得色界
不可得無色界不可得度欲界不可得度色
界不可得度無色界不可得何以故是摩訶
衍自法不可得故須菩提過去色過去色
空未來現在色未來現在色空過去受想行
識過去受想行識空未來現在受想行識未
來現在受想行識空空中過去色不可得何
以故空中空亦不可得何況空中過去色可
得空中未來現在色不可得何以故空中
空亦不可得何況空中未來現在色可得
空中過去受想行識不可得何以故空中空
亦不可得何況空中過去受想行識可得空
中未來現在受想行識不可得何以故空中
空亦不可得何況空中未來現在受想行識
可得須菩提過去檀波羅蜜不可得未來檀
波羅蜜不可得現在檀波羅蜜不可得三世
等中檀波羅蜜亦不可得何以故等中過去
世不可得未來世不可得現在世不可得等
中等亦不可得何況等中過去世未來世現在
世可得尸羅波羅蜜羼提波羅蜜毘梨耶波羅
蜜禪波羅蜜般若波羅蜜亦如是復次須菩
提過去世中四念處不可得乃至過去世中
十八不共法不可得未來世現在世亦如是
復次須菩提三世等中四念處不可得三世
等中乃至十八不共法亦不可得何以故等
中過去世四念處不可得等中未來世四念處
不可得等中現在世四念處不可得等中等
亦不可得何況等中過去世四念處未來現在
世四念處可得等中等亦不可得何況等中
過去乃至十八不共法可得未來現在世亦如
是復次須菩提過去世中凡夫人不可得未
來世現在世中凡夫人不可得三世等中凡夫
人亦不可得何以故衆生不可得乃至知者
見者不可得故過去世中聲聞辟支佛菩薩佛
不可得未來現在世中聲聞辟支佛菩薩佛
不可得三世等中聲聞辟支佛菩薩佛不可
得何以故衆生不可得乃至知者見者不可
得故如是須菩提菩薩摩訶薩住般若波
羅蜜中學三世等相當具足一切種智是名
菩薩摩訶薩摩訶衍所謂三世等相菩薩摩
訶薩住是衍中勝出一切世間及諸天人阿
修羅成就薩婆若爾時須菩提白佛言世尊
善哉善哉是菩薩摩訶薩摩訶衍何以故過
去諸菩薩是衍中學得一切種智未來世諸
菩薩摩訶薩亦是衍中學當得一切種智世
尊今十方無量阿僧祇世界中諸菩薩摩訶
薩亦是衍中學得一切種智以是故世尊是
衍實是菩薩摩訶薩摩訶衍佛告須菩提如
是如是過去未來現在諸佛是摩訶衍中學
已得一切種智當得今得
論者言須菩提略讃説是摩訶衍前際
後際中際倶不可得三世等故名摩訶衍
今佛廣演須菩提所讃是三世云何不可
得所謂過去世過去世空未來世未來世空
現在世現在世空故不可得三世等等者空
摩訶衍摩訶衍自空菩薩菩薩自空是三世
中三世相空空義如先説此中佛自説空
因縁所謂空空相非一非二非三非四非
五等不異不合不散無有分別是故三世
等空相無所有故是等亦空菩薩能如是
解諸法三世等不以無始世來爲疲厭不
以未來世無邊故爲難是爲菩薩三世等
名摩訶衍是摩訶衍中等相不可得不等相
亦不可得得是三世等三昧破是不等相不
等相待故有等不等畢竟無故等亦無欲
不欲乃至三界度三界是相待法亦如是此
中佛自説是諸法皆從因縁和合故無自
性自性無故空復次過去色過去色相空未
來現在亦如是如色餘四衆亦如是所以
者何空中空相不可得何況空中有三世五
衆相菩薩觀五衆空斷貪欲入道行所謂
檀波羅蜜等亦如是五衆三世中不可得
三世等故等即是空是等中檀波羅蜜不可
得問曰何以故三世及三世等中檀波羅蜜
不可得答曰諸法等中無三世等等中等
相亦不可得何況三世六波羅蜜乃至十八
不共法亦如是復次三世中凡夫相不可
得聲聞乃至佛亦不可得以衆生空故菩
薩住般若波羅蜜能如是學三世等空集
諸善功徳便具足一切種智佛説菩薩能如
是三世等中住則能勝出一切世間及諸天
人阿修羅是時須菩提讃言世尊善哉善哉
是摩訶衍利益諸菩薩所以者何過去諸菩
薩學是摩訶衍得一切種智未得今得亦如
是有人言得清淨無因縁染垢穢亦無因
縁大小好醜縛解皆無主所與有人言好醜
縛解至時節自得有人言福徳成就故得佛
道有人言但得清淨實智慧得佛道如是
等説皆是非因縁少因縁須菩提所不讃
歎今佛捨非因縁亦捨不具足因縁説
是具足因縁所謂六波羅蜜三世菩薩學
是乘具足得成佛道佛亦可須菩提所歎
言如是如是
大智度論卷第五十一

大智度論釋會宗品第二十四卷五
十二
　　聖者龍樹造
　　後秦龜茲國三藏鳩摩羅什譯
經爾時慧命富樓那彌多羅尼子白佛言
世尊佛使須菩提爲諸菩薩摩訶薩説般若
波羅蜜今乃説摩訶衍爲須菩提白佛言世
尊我説摩訶衍將無離般若波羅蜜佛言不
也須菩提汝説摩訶衍隨般若波羅蜜不
離般若波羅蜜何以故一切所有善法助
道法若聲聞法若辟支佛法若菩薩法若佛
法是一切法皆攝入般若波羅蜜中須菩提
白佛言世尊何等諸善法助道法聲聞法辟
支佛法菩薩法佛法皆攝入般若波羅蜜中
佛告須菩提所謂檀波羅蜜尸羅波羅蜜羼
提波羅蜜毘梨耶波羅蜜禪波羅蜜般若波
羅蜜四念處四正勤四如意足五根五力七
覺分八聖道分空無相無作解脱門佛十力
四無所畏四無礙智大慈大悲十八不共法
無錯謬相常捨行須菩提是諸餘善法助道
法若聲聞法若辟支佛法若菩薩法若佛法
皆攝入般若波羅蜜中須菩提若摩訶衍若
般若波羅蜜禪波羅蜜毘梨耶波羅蜜羼提
波羅蜜尸羅波羅蜜檀波羅蜜若色受想行
識眼色眼識眼觸眼觸因縁生諸受乃至意
法意識意觸意觸因縁生諸受地種乃至識
種四念處乃至八聖道分空無相無作解脱
門及諸善法若有漏若無漏若有爲若無爲
若苦諦集諦滅諦道諦若欲界若色界若無
色界若内空乃至無法有法空諸三昧門諸
陀羅尼門佛十力乃至十八不共法若佛佛
法法性如實際不可思議性涅槃是一切諸法
皆不合不散無色無形無對一相所謂無相
須菩提以是因縁故汝所説摩訶衍隨順般
若波羅蜜何以故須菩提摩訶衍不異般若
波羅蜜般若波羅蜜不異摩訶衍般若波羅
蜜摩訶衍無二無別檀波羅蜜不異摩訶衍
摩訶衍不異檀波羅蜜檀波羅蜜摩訶衍無
二無別乃至禪波羅蜜亦如是須菩提四念
處不異摩訶衍摩訶衍不異四念處四念處
摩訶衍無二無別乃至十八不共法不異摩
訶衍摩訶衍不異十八不共法十八不共法
摩訶衍無二無別以是因縁故須菩提汝説
摩訶衍即是説般若波羅蜜
論者言富樓那雖自無疑爲新學鈍根
者不解義一而名字異故發問須菩提即
以其事白佛佛法甚深我所説者將無有
失佛答汝説摩訶衍隨順般若無有違
錯此義初已論之今佛爲説隨順因縁所
謂三乘所攝一切善法皆合聚在般若波羅
蜜中所以者何一切三乘善法皆爲涅槃
故涅槃門有三種一切法皆入空門無相無
作門如持戒能生禪定禪定能生實智慧
不著世間故何等三乘助道法攝在般若
中所謂六波羅蜜三十七品三脱門佛十力
四無所畏四無礙智大慈大悲十八不共法
無錯謬相常捨行此中三十七品三脱門
是三乘共法六波羅蜜是菩薩法十力乃至
常捨行是佛法有人言六波羅蜜有具足
有不具足不具足者共二乘法具足者獨
菩薩法復次摩訶衍空般若波羅蜜亦空空
義一故須菩提隨順無錯如般若波羅蜜空
五波羅蜜乃至如法性實際不可思議性涅
槃亦如是復次從般若波羅蜜乃至涅槃
皆是不合不散無色無形無對一相所謂無
相是同相故説摩訶衍則是般若波羅蜜
摩訶衍般若波羅蜜無二無別故
　　大智度論釋十無品第二十五
經慧命須菩提白佛言世尊菩薩摩訶薩
前際不可得後際不可得中際不可得色
無邊故當知菩薩摩訶薩亦無邊受想行
識無邊故當知菩薩摩訶薩亦無邊色是菩
薩摩訶薩是亦不可得受想行識是菩薩
摩訶薩是亦不可得如是世尊於一切種
一切處求菩薩不可得世尊我當教何等
菩薩摩訶薩般若波羅蜜世尊菩薩摩訶薩
但有名字如説我名字我畢竟不生如我
諸法亦如是無自性何等色畢竟不生何等
受想行識畢竟不生世尊是畢竟不生不名
爲色是畢竟不生不名爲受想行識世尊
若畢竟不生法當教誰是般若波羅蜜耶
離畢竟不生亦無菩薩行阿耨多羅三藐三
菩提若菩薩聞作是説心不沒不悔不驚不
怖不畏當知是菩薩摩訶薩能行般若波羅
蜜舍利弗問須菩提何因縁故言菩薩摩訶
薩前際不可得後際不可得中際不可得須
菩提何因縁故言色無邊故當知菩薩亦無
邊受想行識無邊故當知菩薩亦無邊須菩
提何因縁故言色是菩薩是亦不可得受想
行識是菩薩是亦不可得須菩提何因縁故
言於一切種一切處菩薩不可得當教何等
菩薩般若波羅蜜須菩提何因縁故言菩薩
摩訶薩但有名字須菩提何因縁故言如説
我名字我畢竟不生如我諸法亦如是無自
性何等色畢竟不生何等受想行識畢竟不
生須菩提何因縁故言畢竟不生不名爲色
畢竟不生不名爲受想行識須菩提何因縁
故言若畢竟不生法當教誰是般若波羅
蜜耶須菩提何因縁故言離畢竟不生亦無
菩薩行阿耨多羅三藐三菩提須菩提何因
縁故言若菩薩聞作是説心不沒不悔不驚
不怖不畏若能如是行是名菩薩摩訶薩行
般若波羅蜜爾時須菩提報舍利弗言衆生
無所有故菩薩前際不可得衆生空故菩薩
前際不可得衆生離故菩薩前際不可得舍
利弗色無有故菩薩前際不可得受想行識
無有故菩薩前際不可得色空故菩薩前
際不可得受想行識空故菩薩前際不可得
色離故菩薩前際不可得受想行識離故菩
薩前際不可得舍利弗色性無故菩薩前際
不可得受想行識性無故菩薩前際不可得
舍利弗檀波羅蜜無有故菩薩前際不可得
尸羅波羅蜜羼提波羅蜜毘梨耶波羅蜜禪
波羅蜜般若波羅蜜無有故菩薩前際不可
得何以故舍利弗空中前際不可得後際不
可得中際不可得空不異菩薩菩薩不異前
際舍利弗空菩薩前際是諸法無二無別以
是因縁故舍利弗菩薩前際不可得舍利弗
檀波羅蜜空故檀波羅蜜離故檀波羅蜜性
無故菩薩前際不可得尸羅波羅蜜羼提
波羅蜜毘梨耶波羅蜜禪波羅蜜般若波羅
蜜空故般若波羅蜜離故般若波羅蜜性無
故菩薩前際不可得何以故舍利弗空中前
際不可得後際不可得中際不可得空不異
菩薩菩薩亦不異前際舍利弗空菩薩前
際是諸法無二無別以是因縁故舍利弗
菩薩前際不可得復次舍利弗内空無所有
故菩薩前際不可得乃至無法有法空無所
有故菩薩前際不可得内空空故内空離故
内空性無故乃至無法有法空空故離故性
無故菩薩前際不可得餘如上説復次舍利
弗四念處無所有故菩薩前際不可得四念
處空故離故性無故菩薩前際不可得乃至
十八不共法無所有故菩薩前際不可得十
八不共法空故離故性無故菩薩前際不可
得餘如上説以是因縁故舍利弗菩薩前際
不可得復次舍利弗一切三昧門一切陀羅
尼門無有故菩薩前際不可得三昧門陀羅
尼門空故離故性無故菩薩前際不可得餘
如上説復次舍利弗法性無有故菩薩前際
不可得法性空故離故性無故菩薩前際不
可得餘如上説復次舍利弗如無有故空故
離故性無故實際無有故空故離故性無故
不可思議性無有故空故離故性無故菩薩
前際不可得餘如上説復次舍利弗聲聞無
有故菩薩前際不可得聲聞空故離故性無
故菩薩前際不可得辟支佛無有故空故離
故性無故菩薩前際不可得佛無有故空故
離故性無故菩薩前際不可得阿耨多羅三
藐三菩提無有故乃至性無故菩薩前際不
可得復次一切種智無有故乃至性無故菩
薩前際不可得何以故舍利弗空前際不可
得後際不可得中際不可得菩薩不可得舍
利弗空不異菩薩亦不異前際空菩薩前際
是諸法無二無別以是因縁故舍利弗菩薩
前際不可得後際中際亦如是
論問曰上已説菩薩菩薩字不可得爲誰
説般若波羅蜜今何以更説答曰不應作
是問須菩提空行第一常樂説空若有所
説常以空門利益衆生復次上略説是中
十種廣分別菩薩不可得行者若觀諸法
空隨順無相無作以無作心故不欲有
所作尚不能自作利益何況利益人若人
住我心中能分別諸法善不善相集諸善
法捨不善法今佛説般若波羅蜜中不應
計我心不應分別諸法但行衆善是事
爲難行者作是念若無我者爲誰修善先
有我今以般若波羅蜜故無心生憂戚是
故須菩提更重説我從本已來無非先有今
無行者如是如是本來自無今無所失故
無所憂譬如深根大樹不可以一斫能辦
多用斧力乃能斷菩薩空亦如是不可一
説便得以是故廣分別須菩提問佛時作
是念若定有菩薩法應三世通有今前世
中無有菩薩何以故前世無初故未來世
亦如是未有因縁故前後相待故有中
間若無前後則無中間若謂五衆是菩薩
五衆無邊如先種種因縁説五衆畢竟空故
無量無邊無量無邊故同無爲法若菩薩
無邊者是事不然以此因縁故菩薩不可
得當爲誰説常一切處一切種一切時求
菩薩不可得當爲誰説如我畢竟不生空
無所有五衆亦如是畢竟不生無所有既
無衆生及五衆法云何有菩薩問曰衆生
及五衆法畢竟不生解是法者即是菩薩答
曰畢竟不生不名爲色不名爲受想行識
何以故五衆是生相畢竟不生中無是分別
五衆畢竟不生不可以教化離畢竟不生
亦無菩薩行道當教誰菩薩聞是不怖不
畏是爲能行菩薩道問曰我與菩薩是
一物云何以我喩菩薩答曰是般若波
羅蜜中一切法空初學不得便爲説空先
當分別罪福捨罪修福徳福徳果報無
常無常故生苦是故捨福厭世間求道入
涅槃爾時應作是念因我故生諸煩惱是
我於六識中求不可得但以顛倒故著我
是故解無我易易可受化若言色空則
難解雖耳聞説空眼常見實是故先破惡
罪中我後破一切諸法一切佛弟子得道
者自知自證無我未得道者信餘法空不
能如信無我是故以無我爲喩此中須
菩提説一切法空推無菩薩用無我爲喩
以小喩大如石蜜喩甘露問曰舍利弗
知空無我義何以故事事致問答曰須菩
提聲聞人徳不如菩薩而於佛前説深般
若新學菩薩心或生疑上佛雖言汝説摩
訶衍隨順般若猶謂佛將順須菩提舍利
弗欲斷此疑故發問復次佛欲共須菩提
説般若乃至終竟是故舍利弗事事質問令
須菩提善分別深義使衆人敬信以是故
問過去世中菩薩不可得乃至不恐不怖須
菩提答義我衆生人即是一物未得道時各
凡夫人初入道乃至阿羅漢名聲聞人觀
因縁法悟空小深小愍衆生名辟支佛人
深入空法行六波羅蜜大慈大悲是名菩
薩人功徳別異故名字亦異如我衆生人一
事以眼見事故名見者意得故名知者
受苦樂故名受者是我衆生人等先已説
種種因縁無故菩薩亦應無是故須菩提
語舍利弗衆生無故三世中無菩薩問曰
五衆和合有菩薩菩薩應無五衆應有答
曰爲破是事故言無衆生無我無我故
則五衆無所屬無所屬故空空故無菩薩
問曰若五衆空者空即是菩薩答曰五衆空
亦非菩薩空無所有無分別故五衆離五
衆無性亦無菩薩若説無菩薩則三世皆
無觀是五衆等世間法六波羅蜜等道法是
名菩薩是法空故菩薩亦空此中佛自説因
縁諸法空不異菩薩菩薩不異空菩薩空
三世空無二無別從六波羅蜜乃至一切
種智行是諸法故名爲菩薩是諸法空故
菩薩亦空此中法空聲聞辟支佛得是空
故名聲聞辟支佛人聲聞辟支佛人空故
菩薩亦如是
經如舍利弗言色無邊故當知菩薩亦無
邊受想行識無邊故當知菩薩亦無邊舍利
弗色如虚空受想行識如虚空何以故舍利
弗如虚空邊不可得中不可得無邊無中故
但説名虚空如是舍利弗色邊不可得中不
可得是色空故空中亦無邊亦無中受想行
識邊不可得中不可得識空故空中亦無邊
亦無中以是因縁故舍利弗色無邊故當知
菩薩亦無邊受想行識無邊故當知菩薩亦
無邊乃至十八不共法亦如是如舍利弗言
色是菩薩是亦不可得受想行識是菩薩是
亦不可得舍利弗色色相空受想行識識
相空檀波羅蜜檀波羅蜜相空乃至般若波
羅蜜亦如是内空内空相空乃至無法有法
空無法有法空相空四念處四念處相空乃
至十八不共法十八不共法相空如法性實
際不可思議性不可思議性相空三昧門三
昧門相空陀羅尼門陀羅尼門相空一切智
一切智相空道種智道種智相空一切種
智一切種智相空聲聞乘聲聞乘相空辟支
佛乘辟支佛乘相空佛乘佛乘相空聲聞人
聲聞人相空辟支佛辟支佛相空佛佛相
空空中色不可得受想行識不可得以是因
縁故舍利弗色是菩薩是亦不可得受想行
識是菩薩是亦不可得如舍利弗言何因縁
故於一切種一切處菩薩不可得當教何
等菩薩般若波羅蜜舍利弗色色中不可得
色受中不可得受受中不可得受色中不可
得受想中不可得想想中不可得想色受中
不可得想行中不可得行行中不可得行色
受想中不可得行識中不可得識識中不可
得識色受想行中不可得舍利弗眼眼中不
可得眼耳中不可得耳耳中不可得耳眼中
不可得耳鼻中不可得鼻鼻中不可得鼻眼
耳中不可得鼻舌中不可得舌舌中不可得
舌眼耳鼻中不可得舌身中不可得身身中
不可得身眼耳鼻舌中不可得身意中不可
得意意中不可得意眼耳鼻舌身中不可得
六入六識六觸六觸因縁生受亦如是檀波
羅蜜乃至般若波羅蜜内空乃至無法有法
空四念處乃至十八不共法一切三昧門一
切陀羅尼門性法乃至辟支佛法初地乃至
十地一切智道種智一切種智亦如是須陀
洹乃至阿羅漢辟支佛菩薩佛亦如是菩薩
菩薩中不可得菩薩般若波羅蜜中不可得
般若波羅蜜般若波羅蜜中不可得般若波
羅蜜菩薩中不可得般若波羅蜜中教化無
所有不可得教化中教化無所有不可得教
化中菩薩及般若波羅蜜無所有不可得舍
利弗如是一切法無所有不可得以是因縁
故一切種一切處菩薩不可得當教何等菩
薩般若波羅蜜如舍利弗言何因縁故説菩
薩摩訶薩但有假名舍利弗色是假名受想
行識是假名色名非色受想行識名非識何
以故名名相空若空則非菩薩以是因縁故
舍利弗菩薩但有假名復次舍利弗檀波羅
蜜但有名字名字中非有檀波羅蜜檀波羅
蜜中非有名字以是因縁故菩薩但有假名
尸羅波羅蜜羼提波羅蜜毘梨耶波羅蜜禪
波羅蜜般若波羅蜜但有名字名字中無
有般若波羅蜜般若波羅蜜中無有名字以
是因縁故菩薩但有假名舍利弗内空但有
名字乃至無法有法空但有名字名字中無
内空内空中無名字何以故名字内空倶不
可得乃至無法有法空亦如是以是因縁故
舍利弗菩薩但有假名舍利弗四念處但有
名字乃至十八不共法但有名字一切三昧
門一切陀羅尼門乃至一切種智亦如是以
是因縁故舍利弗我説菩薩但有假名如舍
利弗言何因縁故説我名字畢竟不生舍
利弗我畢竟不可得云何當有生乃至知者
見者畢竟不可得云何當有生舍利弗色畢
竟不可得云何當有生受想行識畢竟不可
得云何當有生眼畢竟不可得乃至意觸因
縁生受畢竟不可得云何當有生檀波羅蜜
畢竟不可得乃至般若波羅蜜畢竟不可得
云何當有生内空畢竟不可得乃至無法有
法空畢竟不可得云何當有生四念處畢竟
不可得乃至十八不共法畢竟不可得云何
當有生諸三昧門諸陀羅尼門畢竟不可得
云何當有生聲聞乃至佛畢竟不可得云何
當有生以是因縁故舍利弗我説如我名字
我亦畢竟不生
論問曰心心數法無形不可見故可
無邊色是有形可見云何無邊答曰無處
不有色不可得籌量遠近輕重如佛説
四大無處不有故名爲大不可以五情
得其限不可以斗稱量其多少輕重是
故言色無邊復次是色過去時初始不可得
未來時中無有恒河沙劫數限色當有盡
是故無後邊初邊後邊無故中亦無復次邊
名色相是色分別破散邊不可得無有本
相復次無爲法不生不滅故無數無量無邊
以法空觀觀色皆空與虚空及無爲同
相無量無數無邊法中乃至微塵不可得何
況菩薩是故説五衆無邊菩薩亦無邊如
色無邊乃至十八不共法亦如是隨相分別
如先説是五衆無量無數無邊故不得言
色是菩薩四衆亦如是復次色若離心心數
法如草木瓦石云何名菩薩若心心數法
離色則無依止處亦無所能爲云何名菩
薩復次六波羅蜜十八空三十七品十力乃
至十八不共法如法性實際不可思議性三
解脱門陀羅尼門諸三昧門薩婆若道智一切
種智三乘三乘人是法若修若觀是名菩薩
是法皆以自相空故空所謂檀波羅蜜檀波
羅蜜相空乃至佛佛相空一切處者五衆十
二入十八界乃至一切種智一切種智者十
八空三解脱門般若波羅蜜觀若常若無常
等入一門二門乃至無量門等是名一切種
智求索菩薩不可得又以自法中無自
法亦無他法如此中説色色中不可得色
受中不可得受受中不可得受色中不可得
乃至般若波羅蜜般若波羅蜜中不可得乃
至教化中教化不可得但有名字者是五衆
破壞散滅如虚空無異是菩薩但有名字
如幻化人假名字中更爲立名須菩提語
舍利弗不但菩薩假名字五衆皆亦假名字
假名字中假名字相不可得皆入第一義中
若如是空者則非菩薩復次六波羅蜜乃至
一切種智行是法故名爲菩薩是法亦假
名字菩薩亦假名字空無所有是諸法等強
爲作名因縁和合故有亦無其實我名字
畢竟不生者如此品初已説此中須菩提亦
如衆生空法空破我所謂我畢竟不可得
乃至知者見者不可得云何當有生五衆畢
竟不可得云何有五衆生乃至意觸因縁
生受畢竟不可得云何當有生六波羅蜜畢
竟不可得乃至諸陀羅尼門三昧門聲聞辟
支佛佛畢竟不可得云何當有生若法先
有然後可問生法體先無云何有生
經如舍利弗所言如我諸法亦如是無自性
舍利弗諸法和合生故無自性舍利弗何等
和合生無自性舍利弗色和合生無自性受
想行識和合生無自性眼和合生無自性乃
至意和合生無自性色乃至法眼界乃至法
界地種乃至識種眼觸乃至意觸眼觸因縁
生受乃至意觸因縁生受和合生無自性檀
波羅蜜乃至般若波羅蜜和合生無自性四
念處乃至十八不共法和合生無自性復次舍
利弗一切法無常亦不失舍利弗問須菩提
何等法無常亦不失須菩提言色無常亦不
失受想行識無常亦不失何以故若法無常
即是動相即是空相以是因縁故舍利弗一
切有爲法無常亦不失若有漏法若無漏法
若有記法若無記法無常亦不失何以故
若法無常即是動相即是空相以是因縁故
舍利弗一切作法無常亦不失復次舍利
弗一切法非常非滅舍利弗言何等法非常
非滅須菩提言色非常非滅何以故性自
爾受想行識非常非滅何以故性自爾乃至
意識因縁生受非常非滅何以故性自爾
以是因縁故舍利弗諸法和合生無自性如
舍利弗所言何因縁故色畢竟不生受想行
識畢竟不生須菩提言色非作法受想行識
非作法何以故作者不可得故舍利弗眼非
作法何以故作者不可得故乃至意亦如是
眼界乃至意觸因縁生受亦如是復次舍利
弗一切諸法皆非起非作何以故作者不可
得故以是因縁故舍利弗色畢竟不生受想
行識畢竟不生如舍利弗所言何因縁故畢
竟不生是不名爲色畢竟不生是不名爲受
想行識須菩提言色性空是空無生無滅無
住異受想行識性空是空無生無滅無住
異眼乃至一切有爲法性空是空無生無滅
無住異以是因縁故舍利弗畢竟不生
是不名色畢竟不生是不名受想行識如
舍利弗所言何因縁故畢竟不生法當教是
般若波羅蜜耶須菩提言畢竟不生即是般
若波羅蜜般若波羅蜜即是畢竟不生般若
波羅蜜畢竟不生無二無別以是因縁故舍
利弗我説畢竟不生當教是般若波羅蜜耶
如舍利弗所言何因縁故離畢竟不生無菩
薩行阿耨多羅三藐三菩提須菩提言菩薩
摩訶薩行般若波羅蜜時不見畢竟不生異般
若波羅蜜亦不見畢竟不生異菩薩畢竟不
生及菩薩無二無別不見畢竟不生異色何
以故是畢竟不生及色無二無別不見畢竟
不生異受想行識何以故畢竟不生受想行
識無二無別乃至一切種智亦如是以是
因縁故舍利弗離畢竟不生無菩薩行阿耨
多羅三藐三菩提如舍利弗所言何因縁故
菩薩聞作是説心不沒不悔不驚不怖不畏
是名菩薩行般若波羅蜜須菩提言菩薩摩
訶薩不見諸法有覺知相見一切諸法如
夢如幻如炎如影如化舍利弗以是因縁故
菩薩聞作是説心不沒不悔不驚不怖不畏
論者言諸法無有自性者以性空破
諸法各各性此中須菩提自説諸法和合
生無有自性如和合五衆等法及六波羅
蜜等善法從是出菩薩名字是菩薩從作
法衆縁和合生故非一法所成以是故言
假名是衆法亦從和合邊生譬如有眼有
色有明有空有欲見心等諸因縁和合生
眼識是中不得言眼是見者若識是見者
若色是見者若明是見者若是眼色識等各
各不得有所見和合中亦不應有見以
是故見法畢竟空如幻如夢一切諸法亦
如是復次一切法無常亦不失無常破常
倒不失破斷滅倒是無常不失法即是
入實相門是故須菩提語舍利弗無常即是
動相即是空相一切法亦如是復次一切法
非常非失者如十八空後義説色畢竟不生
者五衆作者生者起者不可得故復次生相
不可得者如先破生中説一切法亦如是何
以故説若色不生爲非色非受想行識者
此中須菩提自説色從因縁生無有自性
常空相若法常空相是法無生相無滅相
無住異相受想行識亦如是故不生相法
即是無爲非有爲相餘法亦如是畢竟不生
當教誰般若者畢竟不生即是諸法實相
諸法實相即是般若波羅蜜云何以般若波
羅蜜教般若波羅蜜若離是畢竟不生有
菩薩者應當教般若波羅蜜是菩薩般若
波羅蜜畢竟不生無二無別云何當教離
畢竟不生行道者上説中已合解菩薩聞
是不沒不悔者菩薩於一切法中不見我
衆生乃至知者見者亦無説者亦無聽者
無邪説無正説亦無無説者知一切法
因縁和合故生諸縁離故滅無有起者無
有滅者故不畏不怖不沒不悔菩薩知一
切法虚誑無實無定若死急時若墮阿鼻泥
犁心猶不動況聞虚聲而有恐怖如人
夢中見怖畏事覺已則無恐心知夢法能
誑心無有實事菩薩亦如是入世間心夢
中見有恐畏得諸法實相覺時則無所
畏知諸法但是虚誑無有眞實復次譬如
幻事智者雖見心無所惑知是誑法菩
薩亦如是知一切法如幻能誑人心是
中無實以是故不怖畏如炎如影如化亦
如是
經須菩提白佛言世尊菩薩摩訶薩行般
若波羅蜜如是觀諸法是時菩薩摩訶薩不
受色不視色不住色不著色不言是色受想
行識亦不受不視不住不著亦不言是受想
行識眼不受不視不住不著亦不言是眼
耳鼻舌身意亦不受不視不住不著亦不言
是意檀波羅蜜不受不視不住不著亦不言
是檀波羅蜜尸羅波羅蜜羼提波羅蜜毘梨
耶波羅蜜禪波羅蜜般若波羅蜜不受不示
不住不著亦不言是般若波羅蜜内空不受
不示不住不著亦不言是内空乃至無法有
法空亦如是復次世尊菩薩摩訶薩行般若
波羅蜜時四念處不受不示不住不著亦不
言是四念處乃至十八不共法不受不示不
住不著亦不言是十八不共法一切三昧門
一切陀羅尼門乃至一切種智不受不示不
住不著亦不言是一切種智復次世尊菩薩
摩訶薩行般若波羅蜜時不見色乃至不見
一切種智何以故色不生是非色受想行識
不生是非識眼不生是非眼耳鼻舌身意不
生是非意檀波羅蜜不生是非檀波羅蜜乃
至般若波羅蜜不生是非般若波羅蜜何以
故色不生不二不別乃至般若波羅蜜不生
不二不別内空不生是非内空乃至無法有
法空不生是非無法有法空何以故内空乃
至無法有法空不生不二不別世尊四念處
不生非四念處何以故四念處不生不二不
別何以故世尊是不生法非一非二非三非
異以是故四念處不生不二不別乃至十
八不共法不生非十八不共法何以故十
八不共法不生不二不別何以故世尊是
不生法非一非二非三非異以是故十八不
共法不生非十八不共法世尊如不生是
非如乃至不可思議性不生是非不可思議
性世尊是阿耨多羅三藐三菩提不生一
切智一切種智不生是非一切種智何以
故是阿耨多羅三藐三菩提乃至一切種智
不生不二不別何以故世尊是不生法非
一非二非三非異以是故乃至一切種智不
生非一切種智世尊色不滅相是非色何以
故色及不滅相不二不別何以故世尊是
不滅法非一非二非三非異以是故色不滅
相是非色受想行識不滅相是非識何以故
識及不滅不二不別何以故世尊是不滅
法非一非二非三非異以是故識不滅相是
非識檀波羅蜜乃至般若波羅蜜内空乃
至無法有法空四念處乃至十八不共法亦
如是世尊以是故色入無二法數受想行識
入無二法數乃至一切種智入無二法數
論者言須菩提白佛菩薩能如是觀諸
法於五衆中有五種正觀行所謂不受以
五衆中有無常火能燒心故不視者不取
相非但觀無常等過觀是五衆空不取
相故不住者不依止五衆畏諸煩惱賊來
故不敢久住譬如空聚落賊所止處智者不
應久住不著者五衆若有一罪猶不應
著何況身有飢渇寒熱老病死等心有憂愁
恐怖妬嫉瞋恚等後世墮三惡道一切無常
苦空無我不得自在如是等無量無邊過罪
云何可著不言是色者不以邪見説色
若常若無常等不言五衆如是定相乃至
一切種智亦如是何以故色中行五種正
行是五衆皆無生相皆一相一相則無相
若無相則非有五衆乃至一切種智亦如
是若一切法無生相般若波羅蜜不二不別
得是無生心即是般若波羅蜜得般若波羅
蜜即知諸法不生不滅以是故般若波羅
蜜即是不生不二不別復次須菩提自説因
縁所謂是無生法不一相不二相不三不
異何以故諸法無生一相故乃至一切種智
亦如是如無生無滅亦如是問曰末後何
以故説色乃至一切種智入無二法數答
曰菩薩若未破色則生愛等結使著是色
等破色已則生邪見著是色空等今色等
用空智慧故皆空不二相是諸法虚誑不實
内外入所攝故名爲二色等乃至一切種
智離是二名不二今須菩提憐愍衆生利
益諸菩薩故説是諸法不二入無二法
數中
大智度論卷第五十二

大智度論釋無生品第二十六卷五
十三
　　聖者龍樹造
　　後秦龜茲國三藏鳩摩羅什譯
經爾時慧命舍利弗語須菩提菩薩摩訶
薩行般若波羅蜜觀諸法何等是菩薩何
等是般若波羅蜜何等是觀須菩提語舍
利弗如汝所問何等是菩薩爲阿耨多羅
三藐三菩提是人發大心以是故名爲菩薩
亦知一切法一切種相是中亦不著知色相
不著乃至知十八不共法亦不著舍利弗問
須菩提何等爲一切法相須菩提言若以名
字因縁和合等知諸法是色是聲香味觸法
是内是外是有爲法是無爲法以是名字相
語言知諸法是名知諸法相如舍利弗所
問何等是般若波羅蜜遠離故名般若波羅
蜜何等法遠離遠離衆界入遠離檀波羅蜜
乃至禪波羅蜜遠離内空乃至無法有法空
以是故遠離名般若波羅蜜復次遠離四念
處乃至遠離十八不共法遠離一切智以是
因縁故遠離名般若波羅蜜如舍利弗所問
何等是觀舍利弗菩薩摩訶薩行般若波羅
蜜時觀色非常非無常非樂非苦非我非無
我非空非不空非相非無相非作非無作非
寂滅非不寂滅非離非不離受想行識亦如
是檀波羅蜜乃至般若波羅蜜内空乃至無
法有法空四念處乃至十八不共法一切三
昧門一切陀羅尼門乃至一切種智觀非常
非無常非樂非苦非我非無我非空非不空非
相非無相非作非無作非寂滅非不寂滅非離
非不離舍利弗是名菩薩摩訶薩行般若波
羅蜜時觀諸法
論問曰所謂菩薩義般若波羅蜜義諸觀
義上已問今何以更問答曰先已答大樹
喩非一斫可斷是事難故更問復次是般
若波羅蜜有無量義如曇無竭品中説般若
波羅蜜如大海水無量如須彌山種種嚴飾
是故問又此問雖同答義種種異復次諸佛
斷法愛不立經書亦不莊嚴言語但爲
拯濟衆生隨應度者説如大清涼美池無
量衆生前後來飮各飽而去聽者亦如是佛
先説菩薩般若及觀前來者有得解悟而
去後來者未聞是故重問菩薩者菩提有
三種有阿羅漢菩提有辟支佛菩提有佛
菩提無學智慧清淨無垢故名爲菩提菩薩
雖有大智慧諸煩惱習未盡故不名菩提
此中但説一種所謂佛菩提也薩埵秦言
衆生是衆生爲無上道故發心修行復次薩
埵名大心是人發大心求無上菩提而未
得以是故名爲菩提薩埵佛已得是菩提
不名爲菩提薩埵大心滿足故菩薩餘義
如先廣説復次佛此中自説因縁是人爲
佛道故修行知一切諸法相亦不著諸法
相者可以知諸法門是色是聲等略説菩
薩義先知諸法各各相如地堅相然後
知畢竟空相於是二種智慧中亦不著但
欲度衆生故菩薩得如是智慧一切別相
法中皆得遠離如色中離色離色即是自
相空遠離者是空之別名菩薩得般若波羅
蜜於一切法心皆遠離所以者何見一切
諸法罪過故阿羅蜜秦言遠離波羅蜜秦
言度彼岸此二音相近義相會故以阿羅
蜜釋波羅蜜遠離何等法所謂衆界入
乃至一切智以遠離是諸法故名般若波
羅蜜如禪波羅蜜能調伏人心般若波羅
蜜能令人遠離諸法觀者不觀諸法常無
常等如先説
經舍利弗問須菩提何因縁故色不生是
非色受想行識不生是非識乃至一切種智
不生是非一切種智須菩提言色色相空色
空中無色無生以是因縁故色不生是非
色受想行識識相空識空中無識無生以是
因縁故受想行識不生是非受想行識舍利
弗檀波羅蜜檀波羅蜜相空檀波羅蜜空中
無檀波羅蜜無生尸羅波羅蜜羼提波羅
蜜毘梨耶波羅蜜禪波羅蜜般若波羅蜜般
若波羅蜜相空般若波羅蜜空中無般若波
羅蜜無生以是因縁故舍利弗般若波羅蜜
不生是非般若波羅蜜内空乃至無法有法
空四念處乃至十八不共法一切種智亦如
是以是因縁故内空不生是非内空乃至一
切種智不生是非一切種智舍利弗問須菩
提汝何因縁故言色不二是非色受想行識
不二是非識乃至一切種智不二是非一切
種智須菩提答言所有色所有不二所有受
想行識所有不二是一切法皆不合不散無
色無形無對一相所謂無相眼乃至一切種
智亦如是以是因縁故舍利弗色不二是非
色受想行識不二是非識乃至一切種智不
二是非一切種智舍利弗問須菩提何因縁
故言是色入無二法數受想行識入無二法
數乃至一切種智入無二法數須菩提答言
色不異無生無生不異色色即是無生無生
即是色受想行識不異無生無生不異識識
即是無生無生即是識以是因縁故舍利弗
色入無二法數受想行識入無二法數乃至
一切種智亦如是
論問曰上品竟便應問不生何以此中
方問答曰三種大法易解利益多衆生故
先問何因縁故色不生爲非色乃至一切種
智不生爲非一切種智須菩提答色是空色
中無色相行者以是無生智慧令色無生
若能得是無生心作是念今即得色實相
是故言色無生爲非色色性常自無生非
今智慧力故使無生如有人破色令空猶
存本色想譬如除厠作舍今雖無厠猶
有不淨想若能知厠本無幻化所作則無
厠想行者如是若能知色從本已來初自
無生者則不復存色想是故言色無生爲
非色乃至一切種智亦如是問曰汝先自説
無生即是無二今何以更問答曰義雖
一所入觀門異上言破因中先有果若無
果是生法一異等是生若初生若後生破如
是等生名無生今破眼色有無等諸二故
是名不二行者或先入無生觀門後入不
二或先入不二後入無生觀義雖一行者
分別破色二故言不二破色生故言無
生上説無生因縁謂自相空今説不二因
縁所謂不合不散一相所謂無相等義雖同
一空上自相空此是散空色入無二法數者
行者觀色不生不滅相是時分別色今變爲
無生是故説色無生即是不二何以故色破
散即是無生如先分別諸法時離色不得
更有生今色破散即是無生不得更有無
生以是故色即是入無二法數是二阿羅
漢於佛前共論竟須菩提白佛而更説是
義欲使佛證知故
經爾時須菩提白佛言世尊若菩薩摩訶
薩行般若波羅蜜如是觀諸法是時見色
無生畢竟淨故見受想行識無生畢竟淨故
見我無生乃至知者見者無生畢竟淨故見
檀波羅蜜無生乃至般若波羅蜜無生畢竟
淨故見内空無生乃至無法有法空無生畢
竟淨故見四念處無生乃至十八不共法無
生畢竟淨故見一切三昧一切陀羅尼無生
畢竟淨故乃至見一切種智無生畢竟淨故
見凡夫凡夫法無生畢竟淨故見須陀洹
須陀洹法斯陀含斯陀含法阿那含阿那含
法阿羅漢阿羅漢法辟支佛辟支佛法菩薩
菩薩法佛佛法無生畢竟淨故舍利弗語須
菩提如我聞須菩提所説義色是不生受想
行識是不生乃至佛佛法是不生若爾者不
應得須陀洹須陀洹果斯陀含斯陀含果阿那
含阿那含果阿羅漢阿羅漢果辟支佛辟支佛
道不應得菩薩摩訶薩一切種智亦無六道
別異亦不得菩薩摩訶薩五種菩提須菩提
若一切法不生相何以故須陀洹爲斷三結
故修道斯陀含爲薄婬恚癡故修道阿那含
爲斷五下分結故修道阿羅漢爲斷五上分
結故修道辟支佛爲辟支佛法故修道何以
故菩薩摩訶薩作難行爲衆生受種種苦何
以故佛得阿耨多羅三藐三菩提何以故佛
轉法輪須菩提語舍利弗我不欲令無生法
有所得我亦不欲令無生法中得須陀洹須
陀洹果乃至不欲令無生法中得阿羅漢阿
羅漢果辟支佛辟支佛道我亦不欲令無生
法中菩薩作難行爲衆生受種種苦菩薩亦
不以難行心行道何以故舍利弗生難心
苦心不能利益無量阿僧祇衆生舍利弗今
菩薩憐愍衆生於衆生如父母兄弟想如兒
子及己身想如是能利益無量阿僧祇衆生
是用無所得故所以者何菩薩摩訶薩應
生如是心如我一切處一切種不可得内外
法亦如是若生如是想則無難心苦心何以
故是菩薩於一切種一切處一切法不受故
舍利弗我亦不欲令無生法中佛得阿耨多
羅三藐三菩提亦不欲令無生法中轉法輪
亦不欲令以無生法得道
論者言無生觀有二種一者柔順忍觀
二者無生忍觀前説無生是柔順忍觀不畢
竟淨漸習柔順觀得無生忍則畢竟淨問
曰菩薩未盡結未得佛道智慧未淳淨
云何言畢竟清淨答曰是菩薩得無生忍
時滅諸煩惱得菩薩道入菩薩位雖有
煩惱氣坐道場時乃盡無所妨故畢竟淨
復次畢竟清淨者於柔順道畢竟清淨非
爲佛道以衆生空法空故從見色無生畢
竟淨乃至佛及佛法無生畢竟清淨須菩提
種種因縁説諸法相決定無生因此事舍
利弗作是難賢聖中最小者須陀洹須陀洹
法最大者佛佛法若爾者聖人無大無小
聖法亦無優劣亦無六道別異此略難後
問斷三結修道者爲廣難問曰云何是五
種菩提答曰一者柔順忍二者無生忍及三
種菩提於三菩提中過二而住第三菩提
復有五種菩提一者名發心菩提於無量
生死中發心爲阿耨多羅三藐三菩提故名
爲菩提此因中説果二者名伏心菩提折
諸煩惱降伏其心行諸波羅蜜三者名明
菩提觀三世諸法本末總相別相分別籌
量得諸法實相畢竟清淨所謂般若波羅蜜
相四者名出到菩提於般若波羅蜜中得
方便力故亦不著般若波羅蜜滅一切煩
惱見一切十方諸佛得無生法忍出三界
到薩婆若五者名無上菩提坐道場斷煩
惱習得阿耨多羅三藐三菩提如是等五菩
提義餘諸賢聖斷結義如先説問曰聲聞道
廣説斷結義何以不説辟支佛行菩薩有
種種行答曰辟支佛於聲聞無復異道但
福徳利根小深入諸法實相爲異菩薩道雖
有種種衆行但難行苦行爲希有事衆生
見已歡喜言菩薩爲我等作此行餘行雖
深妙人所不知不能感物故不説復次
如舍利弗難意若諸法都是無生空寂者
一切衆生皆著樂菩薩何以故獨受苦行
復次諸佛常樂遠離寂滅斷法愛決定知
諸法不轉不還何以故與衆生轉法輪
須菩提於佛前説無生法佛不呵折得
快心樂説無難力故答舍利弗我亦都不欲
令無生法中有六種聖人除菩薩故言六
及六道別異何以故以得無生法證故謂
爲聖法聖人有差別於無生法中都無所
有復次於無生法中有二種失麁失者殺
盜等罪故有三惡道細失者用著心布施
持戒等福故有三善道若菩薩生難心苦
心則不能度一切衆生如世間小事心難
以爲苦猶尚不成何況成佛道成因縁者
所謂大慈大悲心於衆生如父母兒子己身
想何以故父母兒子己身自然生愛非推
而愛也菩薩善修大悲心故於一切衆生
乃至怨讐同意愛念是大悲果報利益之
具都無所惜於内外所有盡與衆生此
中説不惜因縁所謂一切處一切種一切法
不可得故若行者初入佛法用衆生空知
諸法無我今用法空知諸法亦空以此大
悲心及諸法空二因縁故能不惜内外所
有利益衆生不起難行想苦行想一心
精進歡喜如人爲自身及爲父母妻子
勤身修業不以爲苦若爲他作則無歡心
苦行難行如後品本生因縁變化現受畜生
形中説一切諸法畢竟空不可思議相故一
切法還而不轉故不名爲轉但爲破虚妄
顛倒故名爲轉法輪
經舍利弗語須菩提今欲令以生法得道
以無生法得道須菩提語舍利弗我不欲令
以生法得道舍利弗言今須菩提欲令以
無生法得道須菩提言我亦不欲令以無生
法得道舍利弗言如須菩提所説無知無得
須菩提言有知有得不以二法今以世間名
字故有知有得世間名字故有須陀洹乃至
阿羅漢辟支佛諸佛第一實義中無知無得
無須陀洹乃至無諸佛須菩提若世間名字
故有知有得六道別異亦世間名字故有非
以第一實義耶須菩提言如是如是舍利弗
如世間名字故有知有得六道別異亦世間
名字故有非以第一實義何以故舍利弗第
一實義中無業無報無生無滅無淨無垢舍
利弗語須菩提不生法生生法生須菩提言
我不欲令不生法生亦不欲令生法生舍利
弗言何等不生法不欲令生須菩提言色是
不生法自性空不欲令生受想行識不生法
自性空不欲令生乃至阿耨多羅三藐三菩
提不生法自性空不欲令生舍利弗語須菩
提生生不生生須菩提言非生生亦非不生
生何以故舍利弗生不生是二法不合不
散無色無形無對一相所謂無相舍利弗以
是因縁故非生生亦非不生生爾時舍利弗
語須菩提須菩提樂説無生法及無生相須
菩提語舍利弗我樂説無生法亦樂説無生
相何以故諸無生法及無生相樂説及語
言是一切法皆不合不散無色無形無對一
相所謂無相舍利弗語須菩提汝樂説不生
法亦樂説不生相是樂説語言亦不生須
菩提言如是如是舍利弗何以故舍利弗
色不生受想行識不生眼不生乃至意不生
地種不生乃至識種不生身行不生口行不
生意行不生檀波羅蜜不生乃至一切種智
不生以是因縁故舍利弗我樂説不生法
亦樂説不生相是樂説語言亦不生
論者言爾時舍利弗知須菩提樂説無
難而問言若一切法無生相此無生相云何
證用是生法得證爲用不生法得證若
用生法得證生法虚誑汝已種種因縁破
又不可以生法得脱生法若以無生法
得證無生未有法相不可以證云何得
證須菩提二法皆不受倶有過故如先
説舍利弗作是念佛經説二法攝一切法
若有爲若無爲生者有爲無生者無爲今須
菩提離此二法云何當説得道事作是念
已問須菩提無有得道事耶須菩提是大
阿羅漢行無諍三昧第一但爲菩薩故説
是無生汝云何當作邪見説無得道者
是故言有知有得知得者即是得道果之
別名須菩提恐違前語故言不以二法
故但爲世俗故説有須陀洹乃至佛何以
故一切諸法實無我相今用我分別須陀
洹乃至佛是世俗法復次未得法空故言
是善是不善是有爲是無爲等第一義中無
衆生故無須陀洹乃至佛法空故無須陀
洹果乃至佛道聖人聖法猶尚虚誑無定實
何況凡人六道業及果報問曰須菩提已種
種因縁定説不生法今舍利弗何以更問
不生法生生法生答曰須菩提上説得道因
縁故舍利弗得須菩提意雖説不生法破
一切法爲因縁故説而心不著無生法是
故更問又以此法甚深欲令聽者了了得
解故更問上問得道行法今總問一切
法云何生用慧眼知一切法皆不生今現
見諸法生是故問云何生須菩提答二事皆
非若生生生法已生不應更生若不生生
生法未有故不應生若謂生時半生半不
生是亦不生若生分則已生竟若未生分則
無生是故須菩提不用是肉眼見以不
通達故二法皆不受但説是生如幻如夢
從虚誑法生應離應不取相舍利弗問
何等法二倶不受須菩提以世諦故説色
乃至一切種智畢竟不生自然空相不欲
令實中有生若世諦虚誑可有生生如幻
化此中説不生因縁所謂不合不散有人言
生與法異謂生是常所可生法無常是故
更問答者以生法不異若説生法已説生
相生不生如上説舍利弗聞須菩提所説
知須菩提心愛樂無生法故語須菩提汝
實愛樂説無生法須菩提即受其問心亦無
愧何以故是論議不可破無有過罪何以
知之須菩提自説無法可合無法可散
無色無形空一相所謂無相空相尚不受
何況餘相舍利弗重讃汝樂説無生法及語
言皆無生是實清淨若當樂説及語言非無
生但説外物無生者則非清淨須菩提即
復受其讃答舍利弗非但樂説語言是
無生色乃至一切種智亦無所生
經爾時舍利弗語須菩提須菩提於説
法人中應最在上何以故須菩提隨所問皆
能答須菩提言諸法無所依故舍利弗語須
菩提云何諸法無所依須菩提言色性常空
不依内不依外不依兩中間受想行識性常
空不依内不依外不依兩中間眼耳鼻舌身
意性常空不依内不依外不依兩中間色性
常空乃至法性常空不依内不依外不依兩
中間檀波羅蜜性常空乃至般若波羅蜜性
常空不依内不依外不依兩中間内空性常
空乃至無法有法空性常空不依内不依外
不依兩中間舍利弗四念處性常空乃至一
切種智性常空不依内不依外不依兩中
間以是因縁故舍利弗一切諸法無所依性
常空故如是舍利弗菩薩摩訶薩行六波羅
蜜時應淨色受想行識乃至應淨一切種智
舍利弗問須菩提菩薩摩訶薩云何行六波
羅蜜時淨菩薩道須菩提言有世間檀波羅
蜜有出世間檀波羅蜜尸羅波羅蜜羼提波
羅蜜毘梨耶波羅蜜禪波羅蜜般若波羅蜜
有世間有出世間舍利弗問須菩提云何世
間檀波羅蜜云何出世間檀波羅蜜須菩提
言若菩薩摩訶薩作施主能施沙門婆羅門
貧窮乞人須食與食須飮與飮須衣與衣臥
具床榻房舍香華瓔珞醫藥種種所須資生
之物若妻子國土頭目手足支節内外之物
盡以給施施時作是念我與彼取我不慳貪
我爲施主我能捨一切我隨佛教施我行檀
波羅蜜作是施已用得法與一切衆生共之
迴向阿耨多羅三藐三菩提念言是布施因
縁令衆生得今世樂後當令得入涅槃是人
布施有三礙何等三我相他相施相著是
三相布施是名世間檀波羅蜜何因縁故名
世間於世間中不動不出是名世間檀波羅
蜜云何名出世間檀波羅蜜所謂三分清淨
何等三菩薩摩訶薩布施時我不可得不見
受者施物不可得亦不望報是名菩薩摩訶
薩三分清淨檀波羅蜜復次舍利弗菩薩摩
訶薩布施時施與一切衆生衆生亦不可
得以此布施迴向阿耨多羅三藐三菩提乃
至不見微細法相舍利弗是名出世間檀波
羅蜜何以故名爲出世間於世間中能動能
出是故名出世間檀波羅蜜尸羅波羅蜜有
所依是爲世間尸羅波羅蜜無所依是爲出
世間尸羅波羅蜜餘如檀波羅蜜説羼提波
羅蜜毘梨耶波羅蜜禪波羅蜜般若波羅蜜有
所依是名世間無所依是名出世間餘亦如
檀中説如是舍利弗菩薩摩訶薩行六波羅
蜜時淨菩薩道舍利弗問須菩提云何菩薩
摩訶薩爲阿耨多羅三藐三菩提道須菩提
言四念處是菩薩摩訶薩爲阿耨多羅三藐
三菩提道乃至八聖道分空解脱門無相解
脱門無作解脱門内空乃至無法有法空一
切三昧門一切陀羅尼門佛十力四無所畏
四無礙智十八不共法大慈大悲舍利弗是
名菩薩摩訶薩爲阿耨多羅三藐三菩提道
論問曰五百阿羅漢佛各説其第一如
舍利弗智慧第一目揵連神足第一摩訶迦
葉行頭陀中第一須菩提得無諍三昧第一
摩訶迦旃延分別修多羅第一富樓那説法
人中第一今舍利弗何以故讃須菩提於説
法人中應最第一答曰佛以佛眼觀一切
衆生利根鈍根籌量一切法總相別相隨其
所得法各記第一無錯富樓那於四衆中
用十二部經種種法門種種因縁譬喩説
法能利益衆生第一須菩提常行無諍三
昧與菩薩同事巧便樂説一種空相法門
勝富樓那譬如巧師多有所能所能多故
普不精悉如有人偏能一事則必盡其
美富樓那雖多能不如須菩提常樂行空
故能巧説空是故舍利弗聞須菩提巧説
空義便讃言汝於説法人中應作第一舍
利弗見須菩提隨所問皆能答如風行空
中無所罣礙爾時須菩提不謙不受何
以故安立平實好人相故好人相者不
自讃不自毀於他亦不讃不毀若自讃身
非大人相不爲人所讃而便自美若自毀
是姣輸人若毀他是讒賊人若讃他是諂
媚人須菩提説無生法故舍利弗雖讃而
非諂須菩提以舍利弗實讃故不謙又以
斷法愛故心不高亦不愛著但答無礙無
障因縁所謂一切法無所依止無所依止故
無障無礙無所依止義如先説此中須菩
提自説内法空故色不依止内外法空故
色不依止外中間無所有故色不依止中
間如色乃至一切種智亦如是若菩薩知
一切三界無常空故不中依止爾時煩惱
折能淨菩薩道是故須菩提説菩薩行六
波羅蜜應淨色乃至一切種智問曰淨色
乃至淨一切種智即是淨菩薩道何以故更
問答曰菩薩能令色畢竟空是名清淨是
事深妙不可頓得是故舍利弗問新學菩薩
云何修是初方便道須菩提答若菩薩能行
二種波羅蜜六波羅蜜是初開菩薩道能
用無所得空行三十七品是開佛道淨者
名爲開如去道中荊棘名爲開道何等
是二種波羅蜜一者世間二者出世間世間
者須菩提自説義所謂須食與食等是義
如初品中説若施時有所依止譬如老病
人依恃他力能行能立施者離實智慧心
力薄少故依止依止者己身財物受者是法
中取相心著生憍慢等諸煩惱是名世間
不動不出動者柔順忍出者無生法忍聲聞
法中動者學人出者無學餘者五波羅蜜亦
如是是名初開菩薩道問曰菩薩道即
是阿耨多羅三藐三菩提道何以故更問
答曰菩薩時有道佛已到不須道是道爲
得阿耨多羅三藐三菩提故名爲菩提道
菩薩行是道故名菩薩道此中佛説遠道
所謂六波羅蜜菩薩道也近道所謂三十七
品菩提道也六波羅蜜中布施持戒等雜故
遠三十七品但有禪定智慧故近六波羅蜜
有世間出世間雜故遠三十七品三解脱
門等乃至大慈大悲畢竟清淨故近復次阿
耨多羅三藐三菩提道者從初發意乃至金
剛三昧其中爲菩提菩薩行皆是菩提道」
經爾時舍利弗讃須菩提言善哉善哉何
等波羅蜜力須菩提言是般若波羅蜜力所
以者何般若波羅蜜能生一切諸善法若聲
聞法辟支佛法菩薩法佛法舍利弗般若波
羅蜜能受一切諸善法聲聞法辟支佛法菩
薩法佛法舍利弗過去諸佛行般若波羅蜜
得阿耨多羅三藐三菩提未來諸佛亦行般
若波羅蜜當得阿耨多羅三藐三菩提舍利
弗今現在十方諸國界中諸佛亦行是般若
波羅蜜得阿耨多羅三藐三菩提舍利弗若
菩薩摩訶薩聞説般若波羅蜜時不疑不難
當知是菩薩摩訶薩行菩提道菩薩道者
救一切衆生故心不捨一切衆生以無所得
故是菩薩常應不離是念所謂大悲念舍
利弗復問欲使菩薩摩訶薩常不離是念
所謂大悲念若菩薩摩訶薩常不離大悲念
令一切衆生皆當作菩薩何以故須菩提
一切衆生亦不離諸念故須菩提言善哉善
哉舍利弗汝欲難我而成我義何以故衆生
無故念亦無衆生性無故念亦性無衆生法
無故念亦法無衆生離故念亦離衆生空故
念亦空衆生不可知故念亦不可知舍利
弗色無故念亦無色性無故念亦性無色
法無故念亦法無色離故念亦離色空故念
亦空色不可知故念亦不可知受想行識亦
如是眼乃至意色乃至法地種乃至識種檀
波羅蜜乃至般若波羅蜜内空乃至無法有
法空四念處乃至十八不共法一切三昧門
一切陀羅尼門一切智一切種智乃至阿耨
多羅三藐三菩提無故念亦無乃至阿耨多
羅三藐三菩提不可知故念亦不可知舍利
弗菩薩摩訶薩行是道我欲使不離是念所
謂大悲念爾時佛讃須菩提言善哉善哉是
菩薩摩訶薩般若波羅蜜其有説者亦當如
是説如汝所説般若波羅蜜皆是承佛意
故菩薩摩訶薩學般若波羅蜜應當如汝所
説學須菩提説是般若波羅蜜品時三千大
千世界六種振動東湧西沒西湧東沒南
湧北沒化湧南沒中湧邊沒邊湧中沒
爾時佛微笑須菩提白佛言何因何縁故微
笑佛告須菩提如我於此世界説般若波羅
蜜東方無量阿僧祇世界諸佛亦爲諸菩薩
摩訶薩説般若波羅蜜南西北方四維上下
亦説是般若波羅蜜説是般若波羅蜜品時
十二那由他諸天人得無生法忍十方諸佛
説是般若波羅蜜時無量阿僧祇衆生亦發
阿耨多羅三藐三菩提心
論者言舍利弗作是念須菩提所説分
別六波羅蜜世間出世間及菩提道大利益
衆生故歡喜讃言善哉善哉再言之者
善之至也問是何波羅蜜力須菩提作是
思惟一切心數法中除智慧無能如是分
別斷疑開道諸波羅蜜中離般若波羅蜜
自體不能成就何況能分別開道如是思
惟已答舍利弗是般若波羅蜜力如先説
諸法中無我無知者無見者今以此證
知是般若波羅蜜力非佛力非須菩提力
何以故須菩提説因縁所謂般若波羅蜜
離斷常有無二邊等故能生一切善法所
謂三乘法定相堅牢不壞相又般若波羅蜜
無量無邊故能受一切善法如大海能受
衆川萬流三乘善法者所謂六波羅蜜乃
至十八不共法十方三世諸佛行般若波羅
蜜故皆得阿耨多羅三藐三菩提雖行餘
波羅蜜般若波羅蜜最尊大有分別通達力
譬如和合下藥巴豆最有力般若波羅
蜜亦如是雖與餘波羅蜜合而破諸煩惱
拔邪見捨戲論般若波羅蜜力最勝
以是故説皆是般若波羅蜜力問曰種種讃
此般若波羅蜜微妙甚深誰能隨順應般若
波羅蜜行答曰有菩薩無量世集諸福徳
利根諸煩惱折薄雖未到阿鞞跋致地聞
般若波羅蜜即時信受深入通達如是相者
則能行般若波羅蜜道所謂救度一切衆生
令離世間憂惱大悲心故不離一切衆生
菩薩常不應離大悲及畢竟空念畢竟空
破世間諸煩惱示涅槃而大悲引之令還
入善法中以利益衆生爾時舍利弗難須
菩提若菩薩不離是大悲念及畢竟空念
者一切衆生皆當作菩薩何以故是畢竟
空無相無所分別不應菩薩有而衆生無
若有一切衆生應共有若無菩薩亦應無
須菩提答汝欲難我而助成我義何以故
諸法相畢竟空故衆生亦空衆生空故畢竟
空念亦空若諸法畢竟空何有衆生實空
而難我言衆生不離是念皆當爲菩薩是
故説衆生無所有故畢竟空念亦無所有衆
生無性衆生離衆生空衆生不可知畢竟空
念亦畢竟空色乃至阿耨多羅三藐三菩提
亦如是
問曰此中念是不離大悲念何以説不離
畢竟空念答曰菩薩不離是念心不捨衆
生用無所得故無所得空畢竟空名異而
義一不可得空在初畢竟空在後以畢竟
空大故生悲亦大大悲如阿差末經中説
有三種悲衆生縁法縁無縁無縁悲從畢竟
空生以是解舍利弗所難佛證其説故讃
言善哉若欲解説般若波羅蜜者當如
汝所説爾時衆中天人菩薩作是念般若波
羅蜜甚深三世諸佛皆從中生須菩提小乘
人云何佛讃欲説般若波羅蜜當如汝
所説是故次言須菩提所説皆承佛意正
使彌勒等諸菩薩梵天王等不承佛意尚不
能得問何況須菩提在佛前自恣樂説諸
菩薩欲學般若波羅蜜亦當如汝所説學
説是品時三千大千世界地六種振動者
是時會中多有菩薩發阿耨多羅三藐三菩
提心皆當作佛佛是天地大主地神歡喜我
主今生故使地大動復次人心信深般若
波羅蜜者難得希有故是人以福徳因縁
感大風以動水水動故地動復次地下大
龍王欲來聽般若波羅蜜從水出故水動
水動故地動復次佛神力故令地動般若波
羅蜜難見難知欲引導衆人令益信樂
故餘地動因縁如先説此中佛自説因縁
所謂我説般若波羅蜜十方諸佛亦説是般
若波羅蜜十二那由陀天人得阿鞞跋致
地入法位是故地動又十方世界衆生等
亦發無上道意是故地動爾時諸天亦有散
種種蓮華及種種雜香天衣天蓋千萬種天
妓樂諸龍王等從四大海水中涌出及諸
夜叉羅刹等皆生慈心合手讃佛又佛笑
時無量光明遍覆十方如恒河沙等世界有
爾所等希有事取要言之地動皆由説諸
法實相所謂般若波羅蜜
大智度論卷第五十三

大智度論釋天主品第二十七卷
五
十四
　　聖者龍樹造
　　後秦龜茲國三藏鳩摩羅什譯
經爾時三千大千世界諸四天王天等各
與無數百千億諸天倶來在會中三千大千
世界諸釋提桓因等諸忉利天須夜魔天王
等諸夜魔天刪兜率陀天王等諸兜率陀天
須涅蜜陀天王等諸妙化天婆舍跋提
天王等諸自在行天各與無數百千億諸天
倶來在會中三千大千世界諸梵天王乃至
首陀婆諸天等各與無數百千億諸天倶
來在會中是諸四天王天乃至首陀婆諸天
業報生身光明於佛常光百分千分萬億分
不能及一乃至不可以算數譬喩爲比世
尊光明最勝最妙最上第一諸天業報光明
在佛常光邊不照不現譬如焦炷比閻浮
檀金爾時釋提桓因白大徳須菩提是三
千大千世界諸四天王天乃至首陀婆諸天
一切和合欲聽須菩提説般若波羅蜜義須
菩提菩薩摩訶薩云何應住般若波羅蜜中
何等是菩薩摩訶薩般若波羅蜜云何菩薩摩
訶薩應行般若波羅蜜須菩提語釋提桓因
言憍尸迦我今當承順佛意承佛神力爲諸
菩薩摩訶薩説般若波羅蜜如菩薩摩訶薩
所應住般若波羅蜜中諸天子今未發阿耨
多羅三藐三菩提心者應當發諸天子若入
聲聞正位是人不能發阿耨多羅三藐三菩
提心何以故與生死作障隔故是人若發阿
耨多羅三藐三菩提心者我亦隨喜所以者
何上人應更求上法我終不斷其功徳憍尸
迦何等是般若波羅蜜菩薩摩訶薩應薩婆
若心念色無常念色苦念色空念色無我念
色如病如疽癰瘡如箭入身痛惱衰壞
憂畏不安以無所得故受想行識亦如是眼
耳鼻舌身意地種水火風空識種觀無常乃
至憂畏不安是亦無所得故觀色寂滅離不
生不滅不垢不淨受想行識亦如是觀地種
乃至識種寂滅離不生不滅不垢不淨亦無
所得故復次憍尸迦菩薩摩訶薩應薩婆若
心觀無明縁諸行乃至老死因縁大苦聚集
亦無所得故觀無明滅故諸行滅乃至生滅









故老死滅老死滅故憂悲愁惱大苦聚滅以
無所得故復次憍尸迦菩薩摩訶薩應薩婆
若心修四念處以無所得故乃至修佛十力
十八不共法以無所得故復次憍尸迦菩薩
摩訶薩應薩婆若心行檀波羅蜜以無所得
故行尸羅波羅蜜羼提波羅蜜毘梨耶波羅
蜜禪波羅蜜以無所得故復次憍尸迦菩薩
摩訶薩行般若波羅蜜時作是觀但諸法諸
法共相因縁潤益増長分別校計是中無我
無我所菩薩迴向心不在阿耨多羅三藐三
菩提心中阿耨多羅三藐三菩提心不在迴
向心中迴向心於阿耨多羅三藐三菩提心
中不可得阿耨多羅三藐三菩提心於迴向
心中亦不可得菩薩雖觀一切法亦無法
可得是名菩薩摩訶薩般若波羅蜜釋提桓
因問大徳須菩提云何菩薩迴向心不在阿
耨多羅三藐三菩提心中云何阿耨多羅三
藐三菩提心不在迴向心中云何迴向心於
阿耨多羅三藐三菩提心中不可得云何阿
耨多羅三藐三菩提心於迴向心中不可得
須菩提語釋提桓因言憍尸迦迴向心阿耨
多羅三藐三菩提心非心是非心相非心相
中不可迴向是非心相常非心相不可思議
相常不可思議相是名菩薩摩訶薩般若波
羅蜜爾時佛讃須菩提言善哉善哉須菩提
汝爲諸菩薩摩訶薩説般若波羅蜜安慰諸
菩薩摩訶薩心須菩提白佛言世尊我應報
恩不應不報恩過去諸佛及諸弟子爲諸菩
薩説六波羅蜜示教利喜世尊爾時亦在中
學得阿耨多羅三藐三菩提我今亦當爲諸
菩薩説六波羅蜜示教利喜令得阿耨多羅
三藐三菩提
論問曰初品中佛放殊勝光明諸天大
集此間何以更説答曰有人言此是後會
有人言即是前會天以須菩提善能説深般
若波羅蜜諸天歡喜以是故佛微笑常光益
更發明諸天光明不復現如日出時星月燈
燭無復光明譬如焦炷在閻浮檀金邊四
天王天者東方名提多羅吒秦言
治國主乾
闥婆及毘舍闍南方名毘流離秦言
増長主拘
槃茶及薜茘多西方名毘流波叉秦言
雜語
主諸龍王及富多那北方名鞞沙門秦言
多聞
主夜叉及羅刹釋提桓因釋迦秦言能提
婆秦言天因提秦言主合而言之釋提婆
那民須夜磨夜摩天王名也秦言妙善刪
兜率陀兜率陀天王名也秦言妙足須涅
蜜陀秦言化樂婆舍跋提秦言他化自在
天此間一梵天王名尸棄秦言火從梵
天乃至首陀婆天秦言淨居天業報生身
光者欲界天以燈燭明珠等施及布施持戒
禪定等清淨故身常光明不須日月色界
天行禪離欲修習火三昧故身常出妙
光勝於日月及欲界報光明離欲天取要
言之是諸天光明皆由心清淨故得佛常
光明者面各一丈諸天光明大者雖無量
由旬於佛光邊蔽而不現釋提桓因見
佛神力光明作是念佛光明能蔽諸天光
智慧之明亦當能破我等愚闇又以佛
命須菩提説般若是故言一切諸天皆大
集會欲聽須菩提説般若義今大福徳諸天
皆集欲聞般若義云何是般若波羅蜜者
是問般若波羅蜜體云何行者是問初入
方便行云何住者問深入究竟住須菩提
受其語作是答若人飢渇給足飮食感恩
則深菩薩亦如是發心求佛道爲是人説
般若則大得利益感恩亦深是故説般若
未發心者當發已入聖道者則不堪任
以漏盡無有後生故如是等因縁故言
不任問曰若是人不任者何以故言是
人若發心者我亦隨喜不障其功徳上人
應更求上法答曰須菩提雖是小乘常習
行空故不著聲聞道以是故假設言若發
心有何咎此中須菩提自説二因縁一者不
障其福徳心二者上人應更求上法以是
故上人求阿耨多羅三藐三菩提無咎若
上人求小法是可恥以中間傍及餘事故
更稱問何等是般若波羅蜜者所謂應薩
婆若心觀色無常苦空無我如先説觀五
衆能生諸惱故言如病有人聞五衆如
病謂爲輕微故言如癰疽有人以癰疽
雖難愈猶或可差故言如箭鏑入體不
可得出有人以箭鏑在體雖沈深難拔
良方妙術猶可令出故言常痛惱如人著




衰常有不吉五衆亦如是若人隨逐則無
安隱以有衰故常懷憂怖是五衆如與師
子虎狼共住常懷憂畏是五衆無常虚誑
等過故常不安隱問曰五衆但有此十五
種惡更有餘事答曰略説則十五廣説則
無量無邊如雜阿含中呵五衆有百種罪
過問曰何以常説無常苦空無我或時説
八事如病如癰疽等餘七事少有説處答
曰人有上中下爲利根故説四即入苦
諦中根者説四則不能生厭心説如病如
癰等八事則生厭心鈍根人聞是八事猶
不生厭更爲説痛惱等七事然後乃厭利
根易度故常多説四事鈍根人時有可度
者故希説餘事上八事名爲聖行餘七事
凡夫聖人共行初四入十六聖行故般若
中常説又説般若爲菩薩利根故多説聖
行今問云何是初行法故此中都説十二入
乃至六種等亦應如是呵十八界等亦應
具説誦者忘失所以者何此十八界等諸法
皆是五衆別名故不應不説若行者觀五衆
等寂滅遠離不生不滅不垢不淨此但爲
般若波羅蜜故不合上十五説十五事三
乘共故聲聞人智力薄故初始不能觀五
衆若遠離若寂滅等但能觀無常等入第三
諦乃能觀寂滅菩薩利根故初觀五衆便
得寂滅相用無所得者常用無所得空慧
觀諸法相
復次釋提桓因問般若波羅蜜相不問五衆
患厭事但説般若相般若相者不離五衆
有涅槃不離涅槃有五衆五衆實相即是
涅槃是故初發心鈍根者先用無常等觀然
後觀五衆寂滅等十二因縁亦如是復次
修四念處乃至八聖道分是共法應薩婆若
心以無所得者是名般若波羅蜜相六波
羅蜜乃至十八不共法獨是大乘法問曰應
説般若波羅蜜相行何以故中間説諸法
諸法更相因縁潤益増長答曰須菩提上先
説諸法無常等過後説諸法遠離寂滅無所
得空然後説諸法雖空從因縁和合故
有次説四念處乃至十八不共法行佛道
聽者作是念上説遠離寂滅空故知非常
説十二因縁故知不滅而無知者見者誰
修行是諸法得佛是故説菩薩作是念諸
法空無我無衆生而從因縁故有四大六
識是十法各各有力能生能起能有所作
如地能持水能爛火能消風能迴轉識能
分別是十法各有所作衆生顛倒故謂是
人作我作如皮骨和合故有語聲或者
謂人語如火燒乾竹林出大音聲此中
無有作者又如木人幻人化人雖能動作
無有作者此十法亦如是前生法後生法因
縁或共生因縁或相應因縁或報因縁等
常修常集因縁令果報増長如春殖果樹
隨時漑灌華果繁茂以智慧分別知一切諸
法無有作者菩薩初發意迴向與佛心作
因縁而初發意迴向時未有佛心佛心中
無初迴向心雖無而能作因縁問曰若初
發心迴向時無菩提心者何所迴向答曰
般若波羅蜜實相中諸法非常相非無常
相非有相非無相故不應難言迴向心已
滅無所有云何與菩提作因若諸法不生
不滅非不生非不滅云何以不生不滅作
難無菩提心何所迴向復次佛自説菩提
相非過去非未來非現在云何難言未來
無菩提故何所迴向復次如如品中説過
去世不離未來世未來世不離過去世過
去世如未來世如一如無二云何説菩提心
不在迴向心中迴向心不在菩提心中但
菩薩聞是讃歎佛法發心愛樂我所有功
徳皆迴向佛道從發心已來乃至佛道修
是功徳不休不息用如幻如夢無所得故
是名菩薩般若波羅蜜能知諸法因縁生果
報而無有定相釋提桓因難何以故迴向
心不在菩提心中可得菩提心不在迴向
心中可得須菩提不以世諦如幻如夢
説但以第一義諦説是二心皆空非心相
何以故諸法畢竟空中無是心非心如是
法云何可有迴向若有二法可有迴向譬
如乘車西行南有止宿處故迴車趣向
車與迴向處異故可有迴向不得但有
車而言迴向無異故非心相常非心相者
須菩提意謂是心相如常住不生不滅不垢
不淨以非心相故非心亦無是非心是故
説不可思議不可思議亦常不可思議不
可籌量思惟取相以是因縁故阿耨多羅
三藐三菩提所因心似果不似則不能生
若初心不淨後不能發淨心如錬鐵不能
成金佛以須菩提深入因縁般若波羅蜜
中此是般若波羅蜜名也以能深得諸法
因縁故即以爲名無有違錯故於大衆
中讃言善哉善哉汝是小乘人而能善説
深般若波羅蜜安慰諸菩薩心者以般若
波羅蜜教諸菩薩汝莫自以煩惱未盡未
成佛道故而自懈廢諸法無礙初心後心
無有異相但勤精進則成佛道我應報恩
者須菩提作是念我行此諸法實相得脱
老病死苦我云何不念是法大恩以是故
常樂説法復次佛有大悲心樂説法度衆
生我以佛恩故得道我亦助佛説法度
衆生是爲報恩又知今世尊因過去諸佛
得成佛道是故我亦愛敬過去佛如子
愛敬父故亦愛重於祖又亦愛敬過去諸
菩薩及弟子能説法教示故今世尊亦因
此得成須菩提深心信三寶故説我知今
世尊及法過去諸佛及弟子恩法即是法寶
今佛過佛即是佛寶諸菩薩及弟子即是僧
寶六波羅蜜如先説示者示人好醜善不善
應行不應行生死爲醜涅槃安隱爲好分
別三乘分別六波羅蜜如是等名示教者
教言汝捨惡行善是名教利者未得善
法味故心則退沒爲説法引導令出汝莫
於因時求果汝今雖勤苦果報出時大得
利益令其心利故名利喜者隨其所行而
讃歎之令其心喜若樂布施者讃布施
則喜故名喜以此四事莊嚴説法
經爾時須菩提語釋提桓因言憍尸迦汝
今當聽菩薩摩訶薩般若波羅蜜中如所應
住所不應住憍尸迦色色空受想行識識空
菩薩菩薩空是色空菩薩空不二不別受想
行識空菩薩空不二不別憍尸迦菩薩摩訶
薩般若波羅蜜中應如是住復次眼眼空乃
至意意空菩薩菩薩空眼空乃至菩薩空
不二不別六塵亦如是地種地種空乃至識
種識種空菩薩菩薩空憍尸迦地種空乃
至識種空菩薩空不二不別憍尸迦菩薩摩
訶薩般若波羅蜜中應如是住無明無明空
乃至老死老死空無明滅無明滅空乃至老
死滅老死滅空菩薩菩薩空憍尸迦無明
空乃至老死空無明滅空乃至老死滅空菩薩
空不二不別憍尸迦菩薩摩訶薩般若波羅
蜜中應如是住檀波羅蜜乃至般若波羅蜜
内空乃至無法有法空四念處乃至十八不共
法一切三昧門一切陀羅尼門聲聞乘辟支
佛乘佛乘聲聞辟支佛菩薩佛亦如是一切
種智一切種智空菩薩菩薩空一切種智空
菩薩空不二不別憍尸迦菩薩摩訶薩般若
波羅蜜中應如是住爾時釋提桓因問須菩
提云何菩薩般若波羅蜜中所不應住須
菩提言憍尸迦菩薩摩訶薩不應色中住以
有所得故不應受想行識中住以有所得故
不應眼中住乃至不應意中住不應色中住
乃至不應法中住眼識乃至意識眼觸乃至
意觸眼觸因縁生受乃至意觸因縁生受中
不應住以有所得故地種乃至識種中不應
住以有所得故檀波羅蜜乃至般若波羅蜜
四念處乃至十八不共法中不應住以有所
得故須陀洹果中不應住以有所得故乃至
阿羅漢果辟支佛道菩薩道佛道一切種智不
應住以有所得故復次憍尸迦菩薩摩訶薩
色是常不應住色是無常不應住受想行識
亦如是色若樂若苦若淨若不淨若我若無我
若空若不空若寂滅若不寂滅若離若不離
不應住以有所得故受想行識亦如是復次
憍尸迦菩薩摩訶薩須陀洹果無爲相斯陀
含果無爲相阿那含果無爲相阿羅漢果無
爲相不應住辟支佛道無爲相佛道無爲相
不應住須陀洹福田不應住斯陀含阿那含
阿羅漢辟支佛佛福田不應住復次憍尸迦
菩薩摩訶薩初地中不應住以有所得故乃
至第十地中不應住以有所得故復次菩薩
摩訶薩住初發心中我當具足檀波羅蜜不
應住乃至我當具足般若波羅蜜不應住具
足六波羅蜜當入菩薩位不應住入菩薩位已
當住阿鞞跋致地不應住菩薩當具足五神
通不應住以有所得故菩薩住五神通已我
當遊無量阿僧祇佛界禮敬供養諸佛聽法
聽法已爲他人説菩薩摩訶薩如是不應住
以有所得故如諸佛世界嚴淨我亦當莊嚴
世界不應住以有所得故成就衆生令入佛
道不應住到無量阿僧祇世界諸佛所尊重
愛敬供養以香華瓔珞澤香搗香幢幡華
蓋百千億種寶衣供養諸佛不應住以有所
得故我當令無量阿僧祇衆生發阿耨多羅三
藐三菩提心如是菩薩不應住我當生五眼
肉眼天眼慧眼法眼佛眼不應住我當生一
切三昧門不應住隨所欲遊戲諸三昧不應
住我當生一切陀羅尼門不應住我當得佛
十力不應住我當得四無所畏四無礙智十八
不共法不應住我當具足大慈大悲不應住
我當具足三十二相不應住我當具足八十
隨形好不應住以有所得故是八人是信行
人是法行人如是不應住須陀洹極七世生
不應住家家不應住須陀洹命終垢盡不應
住須陀洹中間入涅槃不應住是人向斯陀
含果證不應住是人斯陀含一往來入涅槃
不應住是人向阿那含果證不應住斯陀含
一種不應住是人阿那含彼間入涅槃不應
住是人向阿羅漢果證不應住是人阿羅漢
今世入無餘涅槃不應住是辟支佛不應住
過聲聞辟支佛地我當住菩薩地不應住道
種智中不應住以有所得故一切種一切法
知已斷諸煩惱及習不應住佛得阿耨多羅
三藐三菩提當轉法輪不應住作佛事度無
量阿僧祇衆生入涅槃不應住四如意足中
不應住入是三昧住如恒河沙等劫壽不應
住我當得壽命無殃數劫不應住三十二相
一一相百福莊嚴不應住我一世界如十方
恒河沙等世界不應住我三千大千世界純
是金鋼不應住使我菩提樹當出如是香
衆生聞者無有婬欲瞋恚愚癡亦無聲聞辟
支佛心是一切人必當得阿耨多羅三藐三
菩提若衆生聞是香者身病意病皆悉除盡
不應住當使我世界中無有色受想行識名
字不應住當使我世界中無有檀波羅蜜名
字乃至無有般若波羅蜜名字當使我世界
中無有四念處名字乃至無有十八不共法
名字亦無須陀洹名字乃至無有佛名字不
應住以有所得故何以故諸佛得阿耨多羅
三藐三菩提時一切諸法無所得故如是憍
尸迦菩薩於般若波羅蜜中不應住以無所
得故爾時舍利弗心念菩薩今云何應住般
若波羅蜜中須菩提知舍利弗心所念語舍
利弗言於汝意云何諸佛何所住舍利弗語
須菩提諸佛無有住處諸佛不色中住不受
想行識中住不有爲性中住不無爲性中住
不四念處中住乃至不十八不共法中住不
一切種智中住舍利弗菩薩摩訶薩般若波
羅蜜中應如是住如諸佛住於諸法中非
住非不住舍利弗菩薩摩訶薩般若波羅蜜
中應如是學我當住不住法故
論者言般若波羅蜜中住者所謂五衆五
衆相空五衆相空者以十八空觀故復次
般若波羅蜜經中説空義五衆相空但凡
夫顛倒故取五衆相五衆和合中取菩薩
相般若波羅蜜中以衆生空除衆生即是
無菩薩相以法空除五衆則無五衆相
二空無有別異故言五衆空菩薩空無二無
別如栴檀火滅糞草木火滅滅法無異取
未滅時相於滅時説故有別異於滅中則
無異乃至一切種智亦如是不應住者所
謂五衆中不應住問曰應説如住義何以
故説不住答曰若能於五衆中心離不住
則是住義是故説以有所得故不應住乃
至一切種智亦如是先説五衆中不應住
不知以何門不應住今説常無常等門
中不應住乃至遠離不應住問曰須陀洹
果等無爲相不應住有何次第答曰菩薩
先觀諸法空無所有心退沒欲取涅槃涅
槃即是無爲相是故今説須陀洹果等無爲
相不應住若是須陀洹果無爲相則無法
可著何所愛何所取若是有爲相有爲相
則虚誑無實亦不應住是故説須陀洹果
無爲相不應住乃至佛無爲相不應住亦
如是如菩薩欲行佛道初行檀波羅蜜
應求福田所以者何福田因縁功徳故所願
得滿如種良田則所收益多如佛説餘
田果報有量賢聖田無量果報亦無量菩
薩聞是須陀洹等福田果報無量故便欲
作須陀洹以是故説須陀洹福田不應
住乃至辟支佛亦如是問曰二乘小故應
過不住佛福田何故不住答曰菩薩法
於諸法應平等若以佛爲大衆生爲小
則破等法相復次空故一切處不應住復
次菩薩應等心布施若分別福田則破大
悲亦破三分清淨布施初地中不應住者
若不捨初地則不得二地求大益故應
捨小利復次以著心取相故不應住乃
至第十地亦如是問曰若菩薩摩訶薩法
從初發心應行六波羅蜜行六波羅蜜故
入法位入法位故應住阿鞞跋致地住阿
鞞跋致地已應起五神通供養十方諸佛
如後廣説今何以故皆言不應住答曰不
破清淨住但破計我邪見取相心住譬如
治田去其穢草復次爲斷法愛故不應
住不欲違諸佛説畢竟空智慧故不應
住若以方便不著心憐愍衆生故雖住無
咎乃至八十種隨形好亦如是八人者所
謂見諦道中信行法行須陀洹極久七世生
有須陀洹今世煩惱盡得阿羅漢有家家
須陀洹三世生三世生已入涅槃有中間須
陀洹除第三餘中間入涅槃住六無礙五
解脱中者皆是須陀洹向斯陀含斷欲界六
種結生天上從天上來生人間入涅槃
名斯陀含斷欲界第七分結名向阿那含
斷第八分結亦名向阿那含又名一種子
斯陀含此間死彼間生入涅槃能斷欲界
一切結使名阿那含此間死生色無色界
入涅槃更不復來生有今世滅阿那含有
中陰滅阿那含有即生時入涅槃阿那含
有生已修起諸行入涅槃阿那含有不
勤求諸行入涅槃阿那含有上行乃至阿
迦貳吒阿那含有生無色界入涅槃阿那
含有得身證入涅槃阿那含是名阿那
含亦名向阿羅漢阿羅漢有九種漏盡捨
身時名入無餘涅槃過聲聞辟支佛地住
菩薩地道種智一切種智知一切法斷一
切煩惱及習成佛轉法輪三十二相莊
嚴世界度無量衆生無量壽命皆如先論
議中説聲聞人善修四如意足得是三昧
力能住壽若一劫若減一劫菩薩善修四如
意三昧若欲如恒河沙劫壽亦得如意三
千大千世界純是金剛者餘世界雖底有金
剛及佛所行所坐處有金剛而餘處皆無
是菩薩所願世界皆是金剛菩提樹香度
衆生者如先義中説問曰此中事雖希
有皆可信無有色受想行識名字無檀波
羅蜜名字乃至佛名字是難可信答曰有
世界大福徳智慧人生處樹木虚空土地山
水等常出諸法實相之音所有法皆是不
生不滅不淨不垢空無相無作等衆生生便
聞是音自然得無生法忍如是世界中不
須分別説諸法名字所謂是五衆十二入
等檀波羅蜜乃至十八不共法須陀洹乃至
諸佛是世界中衆生皆有三十二相八十
隨形好莊嚴身無量光明一種道一種果
是中不應住者菩薩自念我能生如是世
界則生高心以是故不應取相住此中
須菩提自説不住因縁諸佛得佛道時於
諸法中不得定實相故當何所住今舍利
弗作是念若都無所住當住何處得成
佛道須菩提知舍利弗心之所念語舍利
弗諸菩薩皆是佛子子法應如父所行諸
佛心於一切法中無所住所謂色乃至一切
種智菩薩亦應如是學用無所住心行般
若波羅蜜如諸佛無所住心中亦不住非
不住心中亦不住畢竟清淨故諸菩薩亦應
隨佛住畢竟清淨故諸菩薩亦應隨佛學
經爾時會中有諸天子作是念諸夜叉言
語字句所説尚可了知須菩提所説言語
論義解釋般若波羅蜜了不可知須菩提知
諸天子心所念語諸天子不解不知耶諸天
子言大徳不解不知須菩提語諸天子汝等
法應不知我無所論説乃至不説一字亦無
聽者何以故諸字非般若波羅蜜般若波羅
蜜中無聽者諸佛阿耨多羅三藐三菩提無
字無説諸天子如佛化作化人是化人復化
作四部衆比丘比丘尼優婆塞優婆夷化人
於四部衆中説法於汝意云何是中有説者
有聽者有知者不諸天子言不也大徳須菩
提言一切法皆如化此中無説者無聽者
無知者諸天子譬如人夢中見佛説法於
汝意云何是中有説者有聽者有知者不諸
天子言不也大徳須菩提語諸天子一切
法皆如夢無説無聽無知者諸天子譬如
二人在大深澗各住一面讃佛法衆有二
嚮出於諸天子意云何是二人嚮展轉
相解不諸天子言不也大徳須菩提語諸
天子一切法亦如是無説無聽無知者諸天
子譬如工幻師於四衢道中化作佛及四部
衆於中説法於諸天子意云何是中有説者
有聽者有知者不諸天子言不也大徳須菩
提語諸天子一切諸法如幻無説者無聽者
無知者爾時諸天子心念須菩提所説欲令
易解轉深轉妙須菩提知諸天子心所念語
諸天子言色非深非妙受想行識非深非妙
色性非深非妙受想行識性非深非妙眼性
乃至意性色性乃至法性眼界性乃至意界
性眼識乃至意識眼觸乃至意觸眼觸因縁
生受乃至意觸因縁生受檀波羅蜜乃至般
若波羅蜜内空乃至無法有法空四念處
乃至十八不共法一切諸三昧門一切陀羅
尼門乃至一切種智一切種智性非深非妙
諸天子復作是念是所説法中不説色不説
受想行識不説眼乃至意觸因縁生受不説
檀波羅蜜乃至般若波羅蜜不説内空乃至
無法有法空不説四念處乃至十八不共法
不説陀羅尼門三昧門乃至一切種智不説
須陀洹果乃至阿羅漢果不説辟支佛道不
説阿耨多羅三藐三菩提道是法中不説名
字語言須菩提知諸天子心所念語諸天子
言如是如是諸天子是法中諸佛得阿耨多
羅三藐三菩提不可説相是中亦無説者
無聽者無知者以是故諸天子善男子善
女人欲住須陀洹果欲證須陀洹果者是人
不離是忍斯陀含阿那含阿羅漢果辟支
佛道佛道欲住欲證不離是忍如是諸天
子菩薩摩訶薩從初發心般若波羅蜜中應
如是住以無説無聽故
論問曰諸夜叉語雖隱覆不正而事則鄙
近説深般若波羅蜜雖用常辭而幽旨
玄遠事異趣乖何以相況答曰諸天適以人
所不解況已未悟不必事趣皆同以爲喩
也有人言天帝九百九十九門門皆以十
六青衣夜叉守之此諸夜叉語言浮僞情
趣妖諂諸天賤之不以在意是故不解
其言而其意況可不須言辯而識故言
尚可了知今聞深般若言似可及而玄旨
幽邃尋之雖深而失之逾遠故以夜叉
言況其叵知又以夜叉語雖難解眼見
相傳以其言度其心則皆可知譬如深
淵駛水得船可渡須菩提所説般若波羅
蜜畢竟空義無有定相不可取不可傳
譯得悟不得言有不得言無不得言
有無不得言非有非無非非有非非無亦
無一切心行處滅言語道斷故是故諸天子
驚疑迷悶須菩提答諸天子汝所不解者
汝自應爾是法無所一説乃至不説一
字可著可取無字無語是諸佛道何
以故是名字皆空虚誑無實如破色名字
中説用名字則有語言若無名字則無
語言諸天子作是念若無説若無聽今日和
合聚會爲何所作須菩提欲解此義故
以譬喩明之諸天子復作是念欲以譬
喩解悟我等而此譬喩轉更深妙譬喩以麁
喩細以定事明不定今此譬喩亦微妙無
定相須菩提知諸天子心於深般若中迷沒
不能自出是故説般若波羅蜜不異五衆
五衆實相即是般若波羅蜜今是五衆非深
非妙乃至一切種智非深非妙諸天子爾
時深知須菩提口雖説色心無所説乃至
阿耨多羅三藐三菩提亦如是須菩提知諸
天子心答言如是如是非我獨爾佛得菩
提時亦無説寂滅相實無説者聽者是故
須陀洹果乃至佛道皆因無爲法而有離
是法離是忍則無須陀洹乃至佛道亦如
是菩薩初發心乃至得佛於其中間一切
法無説無聞諸觀滅故語言斷故不可説不
可説故不可聽不可聽故不可知不可知故
於一切法無受無著則入涅槃
大智度論卷第五十四

大智度論釋幻人聽法品第二十
八卷五
十五
　　聖者龍樹造
　　後秦龜茲國三藏鳩摩羅什譯
經爾時諸天子心念應用何等人聽須菩
提所説須菩提知諸天子心所念語諸天子
言如幻化人聽法我應用如是人何以故如
是人無聞無聽無知無證故諸天子語須菩
提是衆生如幻如化聽法者亦如幻如化耶
如是如是諸天子衆生如幻聽法者亦如幻
衆生如化聽法者亦如化諸天子我如幻如
夢衆生乃至知者見者亦如幻如夢諸天子
色如幻如夢受想行識如幻如夢眼乃至意
觸因縁生受如幻如夢内空乃至無法有法
空檀波羅蜜乃至般若波羅蜜如幻如夢諸







天子四念處乃至十八不共法如幻如夢須
陀洹果如幻如夢斯陀含果阿那含果阿羅
漢果辟支佛道如幻如夢諸天子佛道如幻
如夢爾時諸天子問須菩提汝説佛道如幻
如夢汝説涅槃亦復如幻如夢耶須菩提語
諸天子我説佛道如幻如夢我説涅槃亦
如幻如夢若當有法勝於涅槃者我説亦復
如幻如夢何以故諸天子是幻夢涅槃不二
不別
論問曰上已説如幻如夢無説者無聽
者今何以故復問應用何等人隨須菩提
意聽法者答曰諸天子先言須菩提所説
不可解此中須菩提説幻化人喩今諸天
子更作是念何等人聽與須菩提所説相
應能信受行得道果須菩提答如幻化人
聽者則與我説法相應問曰是化人無心
心數法不能聽受何用説法答曰非即
使幻化人聽但欲令行者於諸法用心
無所著如幻化人是幻化人無聞亦無
證衆生如幻如夢聽法亦如幻如夢衆生者
説法人聽法者是受法人須菩提言不但説
法者聽法者如幻如夢我乃至知者見者皆如
幻如夢色亦如幻如夢乃至涅槃如幻如夢
即是所説法如幻如夢一切衆生中佛爲第
一一切諸法中涅槃第一聞是二事如幻如
夢心則驚疑佛及涅槃最上最妙云何如
幻如夢以是故更重問其事佛及涅槃審
如幻如夢耶須菩提將無誤説我等將無謬
聽是以更定問須菩提語諸天子我説佛及
涅槃正自如幻如夢是二法雖妙皆從虚妄
法出故空所以者何從虚妄法故有涅槃
從福徳智慧故有佛是二法屬因縁無有
實定如念佛念法義中説須菩提作是念
般若波羅蜜力假令有法勝涅槃者能令
如幻何況涅槃何以故涅槃一切憂愁苦
惱畢竟滅以是故無有法勝涅槃者問曰
若無法勝涅槃者何以故説若有法勝涅
槃亦復如幻答曰譬喩法或以實事或時
假設隨因縁故説如佛言若令樹木解我
所説者我亦記言得須陀洹但樹木無因
縁可解佛爲解悟人意故引此喩耳涅
槃是一切法中究竟無上法如衆川萬流大
海爲上諸山之中須彌爲上一切法中虚空
爲上涅槃亦如是無有老病死苦無有
邪見貪恚等諸衰無有愛別離苦無怨憎
會苦無所求不得苦無常虚誑敗壞變異
等一切皆無以要言之涅槃是一切苦盡
畢竟常樂十方諸佛菩薩弟子衆所歸處安
隱常樂無過是者終不爲魔王魔人所破
如阿毘曇中説有上法者一切有爲法及虚
空非智縁盡無上法者智縁盡所謂涅槃
是故知無法勝涅槃者須菩提美般若波
羅蜜力大故言若有法勝涅槃者是亦如
幻譬如大熱鐵丸以著擘起毳上直燒下
過熱勢無損但更無可燒者般若波羅蜜
智慧破一切有法乃至涅槃直過無礙智力
不減直更無法可破是故言設有法勝
涅槃智慧力亦能破
經爾時慧命舍利弗摩訶目揵連摩訶拘
絺羅摩訶迦旃延富樓那彌多羅尼子摩訶
迦葉及無數千菩薩問須菩提般若波羅蜜
如是甚深難見難解難知寂滅微妙誰當受
者爾時阿難語諸大弟子及諸菩薩阿鞞跋
致諸菩薩摩訶薩能受是甚深難見難解難知
寂滅微妙般若波羅蜜正見成就人漏盡阿
羅漢所願已滿亦能受之復次善男子善女
人多見佛於諸佛所多供養種善根親近善
知識有利根是人能受不言是法非法須菩
提言不以空分別色不以色分別空受想行
識亦如是不以無相無作分別色不以色分
別無相無作受想行識亦如是不以無生無
滅寂滅離分別色不以色分別無生無滅寂
滅離受想行識亦如是眼乃至意觸因縁生
受亦如是檀波羅蜜乃至般若波羅蜜内空
乃至無法有法空四念處乃至十八不共法
一切三昧門一切陀羅尼門須陀洹乃至阿
羅漢辟支佛佛一切智不以空分別一切智
不以一切智分別空不以空分別一切種智
不以一切種智分別空無相無作無生無滅
寂滅離亦如是須菩提語諸天子言是般若
波羅蜜甚深誰能受者是般若波羅蜜中無
法可示無法可説若無法可示無法可説
受人亦不可得爾時舍利弗語須菩提言般
若波羅蜜中廣説三乘之教及攝取菩薩之
法從初發意地乃至十地檀波羅蜜乃至般
若波羅蜜四念處乃至八聖道分佛十力乃
至十八不共法護持菩薩之教菩薩摩訶薩
如是行般若波羅蜜常化生不失神通遊諸
佛國具足善根隨其所欲供養諸佛即得如
願從諸佛所聽受法教至薩婆若初不斷絶
未曾離三昧時當得捷疾辯利辯不盡辯不
可斷辯隨應辯義辯一切世間最上辯須菩提
言如是如是如舍利弗言般若波羅蜜廣説
三乘之教及護持菩薩之教乃至菩薩摩訶
薩得一切世間最上辯不可得故我乃至知
者見者不可得色受想行識檀波羅蜜乃至
般若波羅蜜不可得内空乃至無法有法空
不可得四念處乃至八聖道分佛十力乃至
一切種智亦不可得故舍利弗語須菩提何
因縁故般若波羅蜜中廣説三乘而不可得
何因縁故般若波羅蜜中護持菩薩何因縁
故菩薩摩訶薩得捷疾辯乃至一切世間最
上辯不可得故須菩提語舍利弗言以内空
故般若波羅蜜廣説三乘不可得故外空
乃至無法有法空故廣説三乘不可得故内
空故護持菩薩乃至一切世間最上辯不可
得故外空乃至無法有法空故護持菩薩乃
至一切世間最上辯不可得故
論者言是時諸大弟子舍利弗等語須菩
提是般若波羅蜜法甚深難解以諸法無
定相故爲甚深諸思惟觀行滅故難見亦
不著般若波羅蜜故名難解難知滅三毒
及諸戲論故名寂滅得是智慧妙味故常
得滿足更無所求餘一切智慧皆麁澁叵
樂故言微妙諸大弟子作是言般若波羅
蜜智慧甚深世間人智慧淺薄但貪著福
徳果報而不樂修福徳著有則情勇破
有則心怯本所聞習邪見經書堅著不捨
如是人常樂世樂以是故言誰能信受是
深般若波羅蜜若無信受何用説爲阿難
助答有四種人能信受是故大徳須菩提所
説必有信受不空説也一者阿鞞跋致菩
薩摩訶薩知一切法不生不滅不取相無
所著故是則能受二者漏盡阿羅漢漏盡
故無所著得無爲最上法所願已滿更無
所求故常住空無相無作三昧隨順般若
波羅蜜故則能信受三者三種學人正見成
就漏雖未都盡四信力故亦能信受四者
有菩薩雖未得阿鞞跋致福徳利根智慧
清淨常隨善知識是人亦能信受信受相
不言是法非佛菩薩大弟子所説雖聞般
若波羅蜜諸法皆畢竟空不以愛先法故
而言非法問曰自上已來阿難都無言論
今何以伐須菩提答答曰阿難是第三轉
法輪將能爲大衆師是世尊近侍雖得
初道以漏未盡故雖有多聞智慧自以於
空智慧中未能善巧若説空法自未入故
皆是他事是故無言或時説諸有事則能
問能答如後品中問佛言世尊何以故但
讃歎般若波羅蜜不讃五波羅蜜此中問
人誰能信是深般若波羅蜜者非是空事
故阿難便答須菩提常樂説空事不喜説
有又以阿難是時樂説心生是故聽答阿
難煩惱未盡故智慧力鈍然信力猛利故於
甚深般若波羅蜜中能如法問答問曰般
若波羅蜜無所有無有一定法云何四種
人信受不言非法答曰今須菩提此中自
説因縁不以空分別色色即是空空即是
色以是故般若波羅蜜無所失無所破若
無所破則無過罪是故不言非法空即是
般若波羅蜜不以空智慧破色令空亦不
以破色因縁故有空空即是色色即是空
故以般若波羅蜜中破諸戲論有如是功
徳故無不信受無相無作無生無滅寂滅遠
離亦如是乃至一切種智皆應廣説問曰
諸大弟子問是義須菩提何以乃答諸天子
答曰諸大弟子已得阿羅漢但自爲疑故問
益利事少諸天子發心爲菩薩利益深故
爲説復次雖爲諸天子説即是答諸大弟
子上説諸法空今説深般若波羅蜜中衆生
畢竟空以是故般若波羅蜜中無有説者
何況有聽受者若能如是解諸法空心無
所著則能信受爾時須菩提説深般若波
羅蜜舍利弗讃歎助成其事般若波羅蜜
非但以空故可受亦廣説有三乘三乘義
如先説攝取菩薩者以般若波羅蜜利益
諸菩薩令得増長復次攝取者是般若波
羅蜜中有十地令菩薩從一地至一地乃
至第十地十地義從六波羅蜜乃至一切
種智義如先説化生者説般若波羅蜜行
報行般若波羅蜜於一切法無礙故得捷
疾辯有人雖能捷疾鈍根故不能深入
以能深入故利是利辯説諸法實相無邊
無盡故名樂説無盡辯般若中無諸戲論
故無能問難斷絶者名不可斷辯斷法
愛故隨衆生所應而爲説法名隨應辯
説趣涅槃利益之事故名義辯説一切世
間第一之事所謂大乘是名世間最上辯須
菩提然其問言如是如是舍利弗作是念
須菩提常樂説空何以故受我所説般若
波羅蜜廣説三乘之教應當更有因縁須
菩提答般若波羅蜜雖廣説三乘法非有
定相皆以十八空和合故説攝取菩薩七種
辯亦如是以空智慧故
　　大智度論釋散華品第二十九
經爾時釋提桓因及三千大千世界中四天
王天乃至阿迦尼吒諸天作是念慧命須
菩提爲雨法雨我等寧可化作華散佛菩
薩摩訶薩比丘僧須菩提及般若波羅蜜上
釋提桓因及三千大千世界中諸天化作華
散佛菩薩摩訶薩比丘僧及須菩提上亦供
養般若波羅蜜是時三千大千世界華悉周
遍於虚空中化成華臺端嚴殊妙須菩提心
念是諸天子所散華天上未曾見如是華比
是華是化華非樹生華是諸天子所散華從
心樹生非樹生華釋提桓因知須菩提心所
念語須菩提言大徳是華非生華亦非意
樹生須菩提語釋提桓因言憍尸迦汝言是
華非生華亦非意樹生憍尸迦是若非生
法不名爲華釋提桓因語須菩提言大徳但
是華不生色亦不生受想行識亦不生須菩
提言憍尸迦非但是華不生色亦不生若不
生是不名爲色受相行識亦不生若不生是
不名爲識六入六識六觸六觸因縁生諸受
亦如是檀波羅蜜不生若不生是不名檀波
羅蜜乃至般若波羅蜜不生若不生是不名
般若波羅蜜内空不生若不生是不名内空
乃至無法有法空不生若不生是不名無法
有法空四念處不生若不生是不名四念處
乃至十八不共法不生若不生是不名十八
不共法乃至一切種智不生若不生是不名
一切種智
論釋曰釋提桓因及諸天聞須菩提所説
般若義一切法盡是實相無所分別雖説
空於諸法無所破亦不失諸行業果報
聲聞人於佛前能説是甚深法故釋提桓
因等皆歡喜作是念須菩提所説法無礙無
障譬如時雨如有國土漑灌種蒔及種種
用水常苦不足若時雨普降無不霑洽
無不如願小乘法亦如是初種種讃歎布
施持戒禪定無常等諸觀有量有限末後
説涅槃此中須菩提所明從初發心乃至
佛道唯説諸法實相無所分別譬如大
雨遍滿閻浮提無所不潤又如地先雖
有穀子無雨則不生行者亦如是雖有
因縁不得法雨發心者退未發者住若得
法雨發心者増長未發者發以是故説如
雨法雨復次譬如惡風塵土諸熱毒氣等得
雨則消滅法雨亦如是惡覺觀塵土三不
善毒邪見惡風邪師惡蟲及諸惡知識等得
般若波羅蜜法雨則皆除滅人蒙時雨故
供養天諸天聞法雨大利益欲供養故作
是念我等寧可作華散佛諸大菩薩比丘僧
及須菩提亦供養般若波羅蜜以須菩提善
説般若敬之重故甄名供養是般若波羅
蜜多説諸法空又上欲得如化人聽法隨
其相故以化華供養復次諸天當歡喜時
便稱心供養不容多還取故即作化華
散佛須菩提諸菩薩比丘僧及般若波羅蜜
華散佛上是供養佛寶散諸菩薩須菩提
及般若波羅蜜是供養法寶散諸比丘僧
是供養僧寶作是念已隨意變化供養三
寶大福徳成就故心生所願皆得如意不
從他求問曰華臺端嚴爲是誰方答曰是
諸天力諸天福徳自在故小能爲大有人言
是佛神力佛以此般若波羅蜜有大功徳
因時少而果報甚大成就佛道是故現此
奇特須菩提即時分別知非實華釋提桓因
知須菩提覺是化華語須菩提言大徳是
華非生華非生華者言是華無生空無所
出須菩提説是般若波羅蜜諸法無生空
寂故以無生華供養意樹者諸天隨意所
念則得以要言之天樹隨意所欲應念則
至故言意樹釋提桓因難須菩提故言是
華無生何以言是華不從樹生須菩提反
質言若不生何以名華不生法中無所分
別所謂是華是非華是時釋提桓因心伏而
問但是華無生諸法亦無生須菩提答非
但是華不生色亦不生何以故若一法空則
一切法皆空若行者於一法中了了決定知
空則一切法中皆亦明了若五衆不生則非
五衆相乃至一切種智亦如是五衆從因
縁和合生無有定性但有假名假名實相
者所謂五衆如法性實際須菩提所説不違
此理何以故聖人知名字是俗諦實相是
第一義諦有所説者隨凡夫人第一義諦
中無彼此亦無諍乃至一切種智亦如是
衆生空乃至知者見者空故須陀洹但有假
名乃至佛亦如是
經爾時釋提桓因作是念是慧命須菩提
其智甚深不壞假名而説諸法實相佛知
釋提桓因心所念語釋提桓因言如是如是
憍尸迦須菩提其智甚深不壞假名而説諸
法實相釋提桓因白佛言大徳須菩提云
何不壞假名而説諸法實相佛告釋提桓因
色但假名須菩提不壞假名而説諸法實
相受想行識但假名須菩提亦不壞假名而
説諸法實相所以者何是諸法實相無壞
不壞故須菩提所説亦無壞不壞眼乃至意
觸因縁生諸受亦如是檀波羅蜜乃至般若
波羅蜜内空乃至無法有法空四念處乃至
十八不共法亦如是須陀洹果乃至阿羅漢
果辟支佛道菩薩道佛道一切智一切種智
亦如是須陀洹乃至阿羅漢辟支佛佛是但
假名須菩提不壞假名而説諸法實相何
以故是諸法實相無壞不壞故須菩提所
説亦無壞不壞如是憍尸迦須菩提不壞假
名而説諸法實相須菩提語釋提桓因如
是如是憍尸迦如佛所説諸法但假名菩薩
摩訶薩當作是知諸法但假名應如是學般
若波羅蜜憍尸迦菩薩摩訶薩作如是學
爲不學色不學受想行識何以故不見色當
可學者不見受想行識當可學者菩薩摩訶
薩如是學爲不學檀波羅蜜何以故不見檀
波羅蜜當可學者乃至不學般若波羅蜜何
以故不見般若波羅蜜當可學者如是學
爲不學内空乃至無法有法空何以故不見
内空乃至無法有法空當可學者如是學爲
不學四念處乃至十八不共法何以故不見
四念處乃至十八不共法當可學者如是學
爲不學須陀洹果乃至一切種智何以故不
見須陀洹果乃至一切種智當可學者爾時
釋提桓因語須菩提言菩薩摩訶薩何因縁
故不見色乃至不見一切種智須菩提言色
色空乃至一切種智一切種智空憍尸迦色
空不學色空乃至一切種智空不學一切種
智空憍尸迦若如是不學空是名學空以不
二故是菩薩摩訶薩學色空以不二故乃至
學一切種智空以不二故若學色空不二
故乃至學一切種智空不二故是菩薩摩訶
薩能學檀波羅蜜不二故乃至能學般若波
羅蜜不二故能學四念處不二故乃至能學
十八不共法不二故能學須陀洹果不二故
乃至能學一切種智不二故是菩薩能學無
量無邊阿僧祇佛法若能學無量無邊阿僧
祇佛法是菩薩不爲色増學不爲色減學
乃至不爲一切種智増學不爲一切種智減
學若不爲色増減學乃至不爲一切種智増
減學是菩薩不爲色受學不爲色滅學
亦不爲受想行識受學亦不爲滅學乃至一
切種智亦不爲受學亦不爲滅學舍利弗
語須菩提菩薩摩訶薩如是學不爲受色學
不爲滅色學乃至一切種智亦不爲受學亦
不爲滅學須菩提言菩薩摩訶薩若如是
學不爲受色學不爲滅色學乃至一切種智
亦不爲受學亦不爲滅學須菩提何因縁故
菩薩摩訶薩不爲受色學不爲滅色學乃至
一切種智亦不爲受學亦不爲滅學須菩提
言是色不可受亦無受色者乃至一切種智
不可受亦無受者内外空故如是舍利弗菩
薩摩訶薩一切法不受故能到一切種智是
時舍利弗語須菩提菩薩摩訶薩如是學般
若波羅蜜能到一切種智耶須菩提言菩
薩摩訶薩如是學般若波羅蜜能到一切種
智一切法不受故舍利弗語須菩提若菩薩
摩訶薩於一切法不受不滅學者菩薩摩訶
薩云何能到一切種智須菩提言菩薩摩訶
薩行般若波羅蜜不見色生不見色滅不見
色受不見色不受不見色垢不見色淨不見
色増不見色減何以故舍利弗色色性空故
受想行識亦不見生亦不見滅亦不見受亦
不見不受亦不見垢亦不見淨亦不見増亦
不見減何以故識識性空故乃至一切種
智亦不見生亦不見滅亦不見受亦不見不
受亦不見垢亦不見淨亦不見増亦不見減
何以故一切種智一切種智性空故如是舍
利弗菩薩摩訶薩爲一切法不生不滅不受
不捨不垢不淨不合不散不増不減故學般
若波羅蜜能到一切種智無所學無所到
故
論釋曰釋提桓因歡喜言須菩提其智甚
深不壞假名而説諸法實相爾時佛讃須
菩提言如是如是如釋所言問曰佛何故
讃須菩提答曰示師不自高弟子承順師
法故有人師所説弟子不受弟子所説師
不聽如凡夫人處衆説法時破一切語不
受以佛無吾我心故讃須菩提言如是
如是復次佛以大悲心欲令衆生信受須
菩提所説故讃言其智甚深菩薩知一切
法假名則應般若波羅蜜學所以者何一切
法但有假名皆隨順般若波羅蜜畢竟空相
故如是學不學色者假名法中無有定色
若無色者云何學色何以故菩薩以五眼
求色而不見是色若我若無我等相乃至
一切種智亦如是何以故不見色者答言
色中色相空不可得故不可見即是自相空
乃至一切種智亦如是復次不學色者是
色空即自不能學色空以諸法行於他相
不行自相故譬如人乘馬非馬乘馬問
曰若如是不學一切法云何學一切智答
曰是中説若能於諸法空中無所著是爲
眞學色空若著空者是破諸法而不破
空若人破色而不著空是則色與空不二
不別是爲能學色空以不可得空故
不見空乃至一切種智亦如是無量無
邊阿僧祇佛法者是讃一切種智上一切種
智是菩薩心中有量有限在佛心中則無
量無限以是故上雖説學佛法今更別
説若能如是學正行菩薩道不増減色
學不増者若但見四大及造色和合成身
者則不生著以於是身中起男女好醜長
短相謂爲定實生染著心是爲増若破
色使空心著是空是爲減乃至一切種
智亦如是不受不滅者空故不受業果因
縁相續故不滅是中須菩提自説因縁色受
者不可得故不受又以色内外空故不受
以色中内外空空故不滅問曰應以十八
空空諸法此中何以但説内外空答曰受
色者無故説内空色不可受故名外空是内
外空則攝一切法空乃至一切種智亦如是
若菩薩能如是學則出生一切種智一切種
智是無障礙相若菩薩觀一切法如虚空
無障礙則是學一切種智因果相似故舍
利弗作是念菩薩法應當滅一切煩惱應
當受一切諸善法今不受不滅學云何出
至薩婆若作是念已問須菩提須菩提答
言破一切法生相故不生破一切法無常
相故不滅觀一切法種種過罪故不受觀
一切法種種利益故不捨一切法性常清淨
故不垢一切法能生著心故不淨一切法
雖是有作無作起滅入出來往等而不多不
少不増不減譬如大海衆流歸之不増
火珠煎之不減諸法亦如是法性常住故
一切法自性不可得故能如是學則出到
薩婆若不見學相不見出相不見菩薩
相不見般若波羅蜜相此中略説故但説
無學無出
經爾時釋提桓因語舍利弗菩薩摩訶薩般
若波羅蜜當於何處求舍利弗言菩薩摩
訶薩般若波羅蜜當於須菩提品中求釋提
桓因語須菩提是汝神力使舍利弗言菩薩
摩訶薩般若波羅蜜當於須菩提品中求須
菩提語釋提桓因非我神力釋提桓因語須
菩提是誰神力須菩提言是佛神力釋提桓
因言一切法皆無受處何以故言是佛神
力離無受處相如來不可得離如如來亦不
可得須菩提語釋提桓因言如是如是憍尸
迦離無受處相如來不可得離如如來亦不
可得無受處相中如來不可得如中如來不
可得色如中如來如不可得如來如中色如
不可得色法相中如來法相不可得如來法
相中色法相不可得受想行識法相中乃至
一切種智亦如是憍尸迦如來色如中不合
不散受想行識如中不合不散如來離色如
不合不散離受想行識如不合不散乃至一
切種智亦如是如來色法相中不合不散受
想行識法相中不合不散如來離色法相中
不合不散離受想行識法相中不合不散乃
至一切種智亦如是憍尸迦如是等一切法
中不合不散是佛神力用無所受法故如憍
尸迦言菩薩摩訶薩般若波羅蜜當於何處
求憍尸迦不應色中求般若波羅蜜亦不應
離色求般若波羅蜜不應受想行識中求亦
不應離受想行識求何以故是般若波羅
蜜色受想行識是一切法皆不合不散無色
無形無對一相所謂無相乃至一切種智中
不應求般若波羅蜜亦不應離一切種智求
般若波羅蜜何以故是般若波羅蜜一切種
智是一切法皆不合不散無色無形無對一
相所謂無相何以故般若波羅蜜非色亦
非離色非受想行識亦非離受想行識乃
至非一切種智亦非離一切種智般若波羅
蜜非色如亦非離色如非受想行識如亦非
離受想行識如般若波羅蜜非色法亦非離
色法非受想行識法亦非離受想行識法乃
至非一切種智如亦非離一切種智如般若
波羅蜜非一切種智法亦非離一切種智法
何以故憍尸迦是一切法皆無所有不可得
以無所有不可得故般若波羅蜜非色亦非
離色非色如亦非離色如非色法亦非離色
法乃至非一切種智亦非離一切種智非一
切種智如亦非離一切種智如非一切種智
法亦非離一切種智法
論問曰佛舍利弗須菩提從上來種種因
縁明般若波羅蜜相今釋提桓因何以故
問當何處求般若波羅蜜答曰此不問
般若體但問般若言説名字可讀誦事是
故舍利弗言當於須菩提所説品中求須
菩提樂説空常善修習空故舍利弗雖智
慧第一以無吾我嫉妬心又斷法愛故而
言當於須菩提所説品中求問曰佛處處
説般若波羅蜜欲比須菩提所説百千萬
倍不可算數譬喩爲比何以不言於佛所
説品中求答曰釋提桓因意除佛一人誰能
善説者是以推須菩提復次佛常一日一夜
六時以佛眼觀衆生無令不聞法故墮
落是故隨衆生所應解所應得所應習行
等説或説般若波羅蜜無常苦空無我如病
如癰等名爲般若波羅蜜或分別諸法總
相別相或説諸法因縁和合生無有作
者受者無知者見者名爲般若波羅蜜或
時説法空或説畢竟空名爲般若波羅蜜
以是故不言佛所説品中求又釋提桓因
心念不知何者定是般若定相是以舍利弗
言須菩提常深入空所説皆趣空所説空
亦空是故言當於須菩提所説品中求釋
提桓因歡喜讃須菩提言大徳神力甚大
須菩提謙言非是我力是佛所受神力釋提
桓因言若一切法皆無所受云何言是佛
所受神力若離無受相如來不可得離如
中如來不可得釋提桓因作是念言一切法
無受相一切法空無依止處云何當言定
有如來若無如來云何有所受神力又
復離無受相如來亦不可得今離是如
如來不可得問曰無受相與如有何等異
答曰諸法實相亦名無受亦名如諸法中
不可著故名無受諸戲論不能破壞故名
爲如今如來空中不可得離空亦不可得
須菩提然其言如是如是今須菩提廣説
其事無受相如相中如來不可得者或以佛
名名爲如來或以衆生名字名爲如來
如先世來後世亦如是去是亦名如來亦
名如去如十四置難中説死後如去者
爲有爲無亦有亦無亦非有非無佛名如
來者如定光佛等行六波羅蜜得成佛
道釋迦文佛亦如是來故名如來如錠
光佛等智知諸法如從如中來故名如
來釋迦文佛亦如是來故名如來此二種如
來中此間説是佛如來因解佛如來無所
有一切衆生一切法皆如是亦無所有無
受及如來義如先説今當更略説無受相如
來相皆空無所有無受相如相無定性故
無如來有人言諸法實相有二種説一者
諸法相畢竟空是實二者有人言畢竟空可
示可説故非實如涅槃相不可示不可
説是名爲實於此二事畢竟空中如來不
可得破畢竟空實相中如來亦不可得畢竟
空即是無受相破畢竟空實相即是如從
此已下廣説二義於五衆乃至一切種智
如來不可得如來不可得故云何當有如來
神力如來不可得如上説是五衆非如來
離五衆非如來五衆不在如來中如來不
在五衆中如來亦不有五衆五衆生滅
無常苦空無我相故非是如來若是如來者
如來亦應是生滅復次五衆是五法如來是
一云何五法作一若五即是一一亦應即
是五若爾者世間法出世間法一切亂壞如
是種種因縁故五衆非如來若離五衆有
如來者如來應無見無聞無知無識亦不
覺苦樂所以者何知覺等是五衆法故問
曰如來用眼耳智慧等能知見者有何咎
答曰能見是眼非是如來若如來非見相
用眼能見者未取色時云何知用是眼
亦可用耳見問曰如來用智慧分別能知
眼是能見餘不能見以是故用眼不取
餘根答曰知亦如眼過知是五衆非是
如來若用知知眼復用何事能知此知問
曰如來用知知眼以眼知色若欲知如
來以何得知若以如來知如來是則無
窮答曰知相知中住如來若知即是知相
若是知相則是無常若無常者則無後世復
次離五衆有如來者如來應是常如虚空
相不應變異受苦受樂亦應無縛無解
有如是等過罪破異故五衆不在如來
如來不在五衆亦非如來有五衆問曰應
以五衆因縁故有如來若無五衆則無如
來答曰若以五衆因縁有如來者則如來
無自性若無自性何得從他性生於五衆
中五種求如來不可得是故無如來但以
戲論故説有如來以斷戲論故無如來
如來是不生不滅法云何當以戲論求於
如來若以戲論求如來者則不見如來
若當都無如來則墮邪見是故若以有
無戲論求如來是則不然如來相即是一切
法相一切法相即是如來相如來相即是畢
竟空相畢竟空相即是一切法相問曰此中
何以但説二事言五衆如中無如來如如
來如中無五衆如答曰此是略説説二則
五事都攝復次二十種我見雖一切凡夫人
有不能一時起今是會中或此二事以是
故但説二事如五衆乃至一切種智亦如
是五衆法相乃至一切種智法相亦如是
五衆如即是法相問曰若如即是法相何以
重説答曰行者既到五衆如心驚法相何
以畢竟空無所有是故説五衆法法相自
爾如人觸火燒手則無慍心以其火相
自爾故若人執火燒之則忿然而怒以其
執火燒故如來五衆如中五衆法相中不
合不散者除五衆如無如來即是一相所
謂無相所以者何一法無合無散故二法
故有合有散離五衆法相亦無合無散
所以者何離五衆法相如來不可得故如來
如法相五衆如法相無二無別故言離五衆
如五衆法相亦不合不散乃至一切種智亦
如是能如是知諸法如法相不合不散故
有是神力當於何處求者上來因佛神力
説般若相今直説云何求般若論者言五
衆虚誑無常本無今有已有還無如幻如
夢般若波羅蜜是諸佛實智慧云何當於
五衆中求譬如求重寶必於大海寶山中
求不應在溝涜臭穢處求離五衆則無
生無滅無作無起無有法相是中云何可
求復次五衆般若波羅蜜不一不異不合不
散無色無形無對一相所謂無相問曰般若
波羅蜜是智慧心數法故可應無色無形無
對五衆中色衆云何當説無形無對答曰
聖人以慧眼觀諸法平等皆空一相所謂
無相以是故色衆無形無對復次凡夫人所
見色非實種種如先破復次有因縁般若
波羅蜜不即是如凡夫人所見五衆破凡
夫人所見五衆故即是般若波羅蜜故言不
離乃至一切種智亦如是如相法相相如先
説
經釋提桓因語須菩提是摩訶波羅蜜是菩
薩摩訶薩般若波羅蜜無量波羅蜜無邊波
羅蜜是菩薩摩訶薩般若波羅蜜諸須陀
洹須陀洹果從是般若波羅蜜中學成乃至
諸阿羅漢阿羅漢果諸辟支佛辟支佛道諸
菩薩摩訶薩皆從是般若波羅蜜中學成成
就衆生淨佛世界得阿耨多羅三藐三菩提
皆從是學成須菩提語釋提桓因言如是如
是憍尸迦是摩訶波羅蜜是菩薩摩訶薩般
若波羅蜜無量波羅蜜無邊波羅蜜是菩薩
摩訶薩般若波羅蜜從是中學成須陀洹果
乃至阿羅漢果辟支佛道諸菩薩摩訶薩從
是般若波羅蜜中學成成就衆生淨佛世界
得阿耨多羅三藐三菩提已得今得當得憍
尸迦色大故般若波羅蜜亦大何以故是色
前際不可得後際不可得中際不可得受想
行識大故般若波羅蜜亦大何以故受想行
識前際不可得後際不可得中際不可得
乃至一切種智亦如是以是因縁故憍尸迦
是摩訶波羅蜜是菩薩摩訶薩般若波羅蜜
憍尸迦色無量故般若波羅蜜無量何以故
色量不可得故憍尸迦譬如虚空量不可得
色亦如是量不可得虚空無量故色無量色
無量故般若波羅蜜無量受想行識乃至一
切種智無量故般若波羅蜜無量何以故一
切種智量不可得譬如虚空量不可得一切
種智亦如是量不可得虚空無量故一切
種智無量一切種智無量故般若波羅蜜無
量以是因縁故是菩薩摩訶薩般若波羅蜜
無量憍尸迦色無邊故諸菩薩摩訶薩般
若波羅蜜無邊何以故憍尸迦色前際不
可得後際不可得中際不可得受想行識
無邊故般若波羅蜜無邊何以故受想行
識前際後際中際皆不可得故乃至一切種
智無邊故般若波羅蜜無邊何以故一切種
智前後中際不可得故以是因縁故憍尸
迦是般若波羅蜜無邊色無邊乃至一切種
智無邊復次憍尸迦縁無邊故般若波羅蜜
無邊須菩提云何縁無邊故般若波羅蜜無
邊須菩提言縁一切無邊法故般若波羅蜜
無邊云何縁一切無邊法故般若波羅蜜無
邊須菩提言縁無邊法性故般若波羅蜜
無邊復次憍尸迦縁無邊如故般若波羅蜜
無邊釋提桓因言云何縁無邊如故般若波
羅蜜無邊須菩提言如無邊故縁亦無邊縁
無邊故如亦無邊以是因縁故諸菩薩摩訶
薩般若波羅蜜無邊復次憍尸迦衆生無邊
故般若波羅蜜無邊釋提桓因問須菩提云
何衆生無邊故般若波羅蜜無邊須菩提言
於汝意云何何等法名衆生釋提桓因言無
有法名衆生假名故爲衆生是名字本無
有法亦無所趣強爲作名憍尸迦於汝意云
何是般若波羅蜜中説衆生有實不釋提桓
因言無也憍尸迦若般若波羅蜜中實不
説衆生無邊亦不可得憍尸迦於汝意云何
佛恒河沙劫壽説衆生衆生名字頗有衆
生法有生有滅不釋提桓因言不也何以故
衆生從本已來常清淨故以是因縁故憍尸
迦衆生無邊故當知般若波羅蜜亦無邊
論問曰釋提桓因是須陀洹人云何能問
深般若波羅蜜答曰如須菩提是具足阿
羅漢以利益菩薩憐愍衆生故問菩薩所
行事釋提桓因雖是聲聞人是諸天主有
利智慧憐愍衆生故問般若波羅蜜亦如
是復次有人言三千大千世界中有百億
釋提桓因中阿含中説釋提桓因得須陀洹
者異今釋提桓因今釋提桓因是大菩薩
憐愍衆生故三種讃般若波羅蜜所謂摩訶
波羅蜜無量波羅蜜無邊波羅蜜是般若波
羅蜜是般若波羅蜜中學成諸聖道故須
菩提然釋提桓因讃而廣解其讃言以五衆
大故般若波羅蜜大五衆大者所謂三際不
可得故亦以無量無邊故言大破是無量
無邊五衆將一切衆生入無餘涅槃中故
言般若波羅蜜大乃至一切種智亦如是無
量者亦爾但以虚空譬喩爲異有法雖大
不必無量是故不得以空爲喩如須彌
山於諸山中雖大而有量所謂八萬四千
由旬無邊者以五衆廣大無量故言無邊
亦以五衆有邊則有始有始則有終即是
無因無縁墮斷滅等種種過故復次五衆
三世中不可得故言無邊縁無邊者所謂一
切法四縁因縁生一切有爲法次第縁過去
現在心心數法縁縁増上縁一切法是四種
縁一切處一切時皆有故説縁無邊縁無邊
故般若波羅蜜無邊復次縁無邊者四縁法
虚誑無實畢竟空故無邊復次縁如法性實
際無邊故般若波羅蜜無邊如法性實際是
自然無爲相故無量無邊五衆無邊是觀力
故強作無邊復次衆生無邊者以衆生多
故無量阿僧祇三世十方衆生無人能知
數故言無邊復次是中説衆生空故言無
邊但強爲作名亦無所趣者以衆生無
有定法可趣向故如火定有所趣而衆生
名無實衆生可趣於汝意云何般若波羅
蜜中頗説實有衆生不不也大徳若衆生
實無云何有邊譬如諸佛是一切實語人
中第一於無量恒河沙劫壽説衆生名字
是衆生法不以説故有生有滅何況餘人
顛倒虚誑少時説生我心故當有衆生是
衆生不以入般若波羅蜜中故言無從本
已來常清淨無所有有無等戲論滅故是以
説衆生無邊故般若波羅蜜無邊問曰無
邊中何以故廣説而大及無量何以略説答
曰以衆生因縁故一切凡夫起諸煩惱於
五衆中作諸邪行難破故是以廣説若破
衆生相餘一切易破
大智度論卷第五十五

大智度論釋顧視品第三十卷五
十六
　　聖者龍樹造
　　後秦龜茲國三藏鳩摩羅什譯
經爾時諸天王及諸天諸梵王及諸梵天
伊賒那天及神仙并諸天女同時三反稱歎
快哉快哉慧命須菩提所説法皆是佛出世
間因縁恩力演布是教若有菩薩摩訶薩
行是般若波羅蜜不遠離者我輩視是人如
佛何以故是般若波羅蜜中雖無法可得所
謂色受想行識乃至一切種智而有三乘之
教聲聞辟支佛佛乘爾時佛告諸天子
如是如是諸天子如汝所言是般若波羅蜜
中雖無法可得而有三乘之教所謂聲聞
辟支佛佛乘諸天子若有菩薩摩訶薩行
是般若波羅蜜不遠離者視是人當如佛以
無所得故何以故是般若波羅蜜中廣説三
乘之教所謂聲聞辟支佛佛乘檀波羅蜜
中佛不可得離檀波羅蜜佛亦不可得乃至
般若波羅蜜中佛不可得離般若波羅蜜佛
亦不可得内空乃至無法有法空四念處乃
至十八不共法一切種智亦如是佛語諸天
子菩薩摩訶薩若能學是一切法所謂檀
波羅蜜乃至一切種智以是事故當視是菩
薩摩訶薩如佛諸天子我昔於然燈佛時華
嚴城内四衢道頭見佛聞法即得不離檀波
羅蜜行不離尸羅波羅蜜羼提波羅蜜毘梨
耶波羅蜜禪波羅蜜般若波羅蜜行不離内
空乃至無法有法空四念處乃至八聖道分
不離四禪四無量心四無色定一切三昧門
一切陀憐尼門不離四無所畏佛十力四
無礙智十八不共法大慈大悲及餘無量諸佛
法行亦無所得故是時然燈佛記我當來
世過一阿僧祇劫當作佛號釋迦牟尼多陀
阿伽度阿羅訶三藐三佛陀鞞侈遮羅那脩伽
度路迦憊無上士調御丈夫天人師佛世
尊爾時諸天子白佛言世尊希有是般若波
羅蜜能令諸菩薩摩訶薩得薩婆若於色不
取不捨故於受想行識不取不捨故乃至一
切種智不取不捨故
論釋曰人以歡喜之至則三反稱歎是故
諸天聞大徳須菩提説般若波羅蜜歡喜言
快哉快哉天王者四天處四天王三十三天
王釋提桓因乃至諸梵天王梵天已上更無
有王諸天是欲界天諸梵是色界天伊賒
那是大自在天王并其眷屬神仙者有二種
或天或人天女者是天帝釋夫人舍脂等諸
天女所以歎須菩提説深般若波羅蜜者
知其承佛神力故若能行是般若波羅
蜜我等當視是人如佛所以者何尊重
法故法者所謂深般若波羅蜜深法者一
切法雖畢竟空而有三乘分別所以者何
諸法若畢竟空更不應修集三乘功徳則
墮斷滅中若修三乘功徳則是分別差降
不應是畢竟空是般若波羅蜜雖畢竟空
而不墮斷滅雖分別有三乘亦不生著
心於二事中不取定相是事甚深微妙
故諸天大歡喜歎言快哉佛然其讃更説
甚深因縁從六波羅蜜乃至一切種智中佛
不可得離此佛亦不可得諸法和合因縁
故有佛無有自性若菩薩能如是行者當
知是菩薩即是佛即是佛者是世界中語如
太子雖未正位必當爲王此中佛自引本
事以爲證此菩薩已得無生忍入菩薩
位見十方諸佛諸天聞佛廣明已所歎義
解心轉深重復讃歎以見一切法過罪故不
取有利益故不捨又以一切法畢竟空不
生不滅故不取不捨
經爾時佛觀四衆和合比丘比丘尼優婆
塞優婆夷及諸菩薩摩訶薩并四天王天乃
至阿迦尼吒諸天皆會坐普觀已佛告釋提
桓因憍尸迦若菩薩摩訶薩若比丘若比
丘尼若優婆塞若優婆夷若諸天子若諸天
女是般若波羅蜜若聽受持親近讀誦爲他
説正憶念不離薩婆若心諸天子是人魔若
魔天不能得其便何以故是善男子善女人
諦了知色空空不能得空便無相不能得無
相便無作不能得無作便諦了知受想行識
空空不能得空便乃至無作不能得無作便
乃至諦了知一切種智空空不能得空便乃
至無作不能得無作便何以故是諸法自性
不可得無事可得便誰受惱者復次憍尸迦
是善男子善女人若人非人不能得其便何
以故是善男子善女人一切衆生中善修慈
心悲喜捨心以無所得故憍尸迦是善男子
善女人終不横死何以故是善男子善女人
行檀波羅蜜於一切衆生等心供給故復次
憍尸迦三千大千世界四天王天三十三天
夜摩天兜率陀天化槃天他化自在天梵
天光音天遍淨天廣果天是諸天中有發阿
耨多羅三藐三菩提心者未聞是般若波羅
蜜未受持親近是諸天子今應聞受持親近
讀誦正憶念不離薩婆若心復次憍尸迦諸
善男子善女人聞是般若波羅蜜受持親近
讀誦正憶念不離薩婆若心是諸善男子善
女人若在空舍若在曠野若人住處終不怖
畏何以故是諸善男子善女人明於内空
以無所得故明於外空乃至無法有法空以
無所得故
論問曰此中佛觀四部衆已何以告釋
提桓因答曰餘品中多説般若波羅蜜體今
欲讃般若功徳故命釋提桓因譬如先以
好寶示人然後讃寶所能復次普觀者欲
令會中衆生各知佛顧念則不自輕不
自輕故堪任聽法是以普觀譬如王顧眄
群下群下則欣然自慶説功徳故應以
白衣證白衣中釋提桓因爲大説般若者
以出家人爲證出家人中是舍利弗須菩
提等爲大問曰先言釋是字提婆因是天
主今佛何以不言釋乃命言憍尸迦答曰
昔摩伽陀國中有婆羅門名摩伽姓憍尸
迦有福徳大智慧知友三十三人共修福
徳命終皆生須彌山頂第二天上摩伽婆羅
門爲天主三十二人爲輔臣以此三十三
人故名爲三十三天喚其本姓故言憍尸
迦或言天主或言千眼等大人喚之故稱
其姓此中所説般若波羅蜜者是十方諸佛
所説語言名字書寫經卷宣傳顯示實相智
慧何以故般若波羅蜜無諸觀語言相而
因語言經卷能得此般若波羅蜜是故以
名字經卷名爲般若波羅蜜此中略説佛
意若能聞受持般若等當得種種功徳後
當廣説欲度衆生爲得佛道故供養受
學般若波羅蜜是人魔若魔天不能得便
問曰何者是魔何故惱菩薩云何得便答
曰魔名自在天主雖以福徳因縁生彼而
懷諸邪見以欲界衆生是己人民雖復死
生展轉不離我界若復上生色無色界還
來屬我若有得外道五通亦未出我界皆
不以爲憂若佛及菩薩出世者化度我民
拔生死根入無餘涅槃永不復還空我境
界是故起恨讐嫉又見欲界人皆往趣
佛不來歸己失供養故心生嫉妬是以
以佛菩薩名爲怨家是菩薩入法位得
法性生身魔雖起惡不能壞敗若未得阿
鞞跋致者魔則種種破壞若菩薩一心不惜
身命有方便求佛道者十方諸佛及諸大
菩薩皆共護持以是因縁故能成佛道若
爲菩薩而有懈怠貪著世樂不能專心
勤求佛道是則自欺亦欺十方諸佛及諸菩
薩所以者何自言我爲一切衆生故求佛
道而行雜行壞菩薩法以是罪故諸佛菩
薩所不守護魔得其便所以者何一切聖
人已入正位一心行道深樂涅槃魔入邪
位愛著邪道邪正相違是故憎嫉正行狂
愚自高喚佛沙門瞿曇佛稱其實名爲弊
魔以相違故名爲怨家如經説魔有四
種一者煩惱魔二者五衆魔三者死魔四者
自在天子魔此中以般若力故四魔不能
得便得諸法實相煩惱斷則壞煩惱魔天
魔亦不能得其便入無餘涅槃故則壞
五衆魔及死魔云何爲得便魔及魔民來
恐怖菩薩如經中説魔作龍身種種異形
可畏之象夜來恐怖行者或現上妙五欲
壞亂菩薩或轉世間人心令作大供養行
者貪著供養故則失道徳或轉人心令
輕惱菩薩或罵或打或傷或害行者遭苦或
生瞋恚憂愁如是等魔隨前人意所趣向
因而壞之是名得便如魔品中廣説問曰
魔力甚大肉身菩薩道力尚少云何不得
便答曰如上説爲諸佛菩薩所護故此
中佛自説因縁是人善修諸法空亦不著
空不著空者云何當得便譬如無瘡則
不受毒無相無作亦如是復次一切法實
觀皆是空無相無作相皆是空無相無作相
故則無得便亦無受便者是故空不應
得空便無相不應得無相便無作不應
得無作便以一相故如火不能滅火得
水則滅以異相故問曰菩薩住三解脱門
則是受便處與一切法相違故空與有相
違無相與有相相違無作與有作相違答
曰此經中佛自説三解脱門無有自性又
先論議中説於空無相無作中亦不著是
故雖住三解脱門魔及魔民不得其便問
曰餘處皆言菩薩摩訶薩今何以言善男子
善女人答曰先説實相智慧難受以能受
故則是菩薩摩訶薩今説供養受持讀誦等
雜説故得稱善男子善女人復次經中説
女人有五礙不得作釋提桓因梵王魔王
轉輪聖王佛聞是五礙不得作佛女人心
退不能發意或有説法者不爲女人説
佛道是故佛此間説善男子善女人女人可
得作佛非不轉女身也五礙者説一身
事善男子善女人義先已廣説人不得便
者人名若賊若官若怨等欲惱亂菩薩求
索其便問曰先説不得便因縁何以但
説空今説人不得便但説四無量心答
曰有人言先説魔若魔民怨大故法亦大
故説空怨小故法亦小故説四無量心有
人言四無量心是菩薩常行爲集諸功徳
故後以般若波羅蜜空相令除邪見不著
衆生亦不著法是二法前後無在復次上
魔作恐怖事甚多多不現本形或現雷
震或作風雨或作病痛等是故説諸法
空令人來惡口罵詈刀杖打斫故用
四無量心不横死者所謂無罪而死或壽
命未盡錯投藥故或不順藥法或無看
病人或飢渇寒熱等夭命是名横死菩薩
從初發意來於一切衆生中常行檀波羅
蜜應病與藥隨病所須拯濟孤窮隨其所
乞皆給與之於一切衆生中悉皆平等
好心供養亦行是般若波羅蜜以是功徳故
不横死是中略説三功徳已三千大千世
界中諸天發心未聞般若波羅蜜者先説
善男子善女人應聞受持乃至正憶念今説
因縁諸天有大功徳猶尚供養何況於人
雖一切人天應聽般若能發無上道心者
最應深心聽所以者何般若是佛道之本故
問曰此天發心何以不聞般若答曰有人
言此天前世人中發意今生天上五欲覆心
故不聞復次諸天雖發無上道心五情利
五欲妙染著深故視東忘西不能求般
若色界諸天雖先聞法發心以味著禪定
深故不能求般若是故説不聞者應聞
受持復次先説魔及魔民不能得其便是
内因縁所謂空三昧及四無量心今更説不
得便是外因縁所謂佛告諸天汝等供養
受持般若是善男子善女人亦受持供養
是般若同事故若魔來破汝應守護復次
受持般若者若在空舍住若在曠野若
在人間住處空舍中多諸鬼魅及以賊寇
衆惡易來故初説除人住處及以空舍餘殘
山澤樹林等皆是曠野少人行故多諸虎
狼師子惡賊鬼魅人所住處不淨故魔及鬼
神尟來諸難少故是以後説行者於三處
住無所畏懼以二因縁故一者善修十八
空二者般若波羅蜜威徳故
經爾時三千大千世界中諸四天王天三
十三天夜摩天兜率陀天化樂天他化自在
天乃至首陀婆諸天白佛言世尊是善男子
善女人能受持般若波羅蜜親近讀誦正憶
念亦不離薩婆若心者我等常當守護何
以故世尊以菩薩摩訶薩因縁故斷三惡道
斷天人貧斷諸災患疾病飢餓以菩薩因縁
故便有十善道出世間四禪四無量心四無
色定檀波羅蜜尸羅波羅蜜羼提波羅蜜毘
梨耶波羅蜜禪波羅蜜般若波羅蜜内空乃
至無法有法空四念處乃至一切種智以菩
薩因縁故世間便有生刹利大姓婆羅門大
姓居士大家諸王及轉輪聖王四天王天乃
至阿迦尼吒天以菩薩因縁故有須陀洹須
陀洹果乃至阿羅漢阿羅漢果辟支佛辟支佛
道以菩薩因縁故有成就衆生淨佛世界
便有諸佛出現於世便有轉法輪知有佛
寶法寶比丘僧寶世尊以是因縁故一切世
間諸天及人阿脩羅應守護是菩薩摩訶薩
佛語釋提桓因如是如是憍尸迦以菩薩
摩訶薩因縁故斷三惡道乃至三寶出現於
世以是故諸天及人阿修羅常應守護供養
恭敬尊重讃歎是菩薩摩訶薩憍尸迦供養
恭敬尊重讃歎是菩薩摩訶薩即是供養我
以是故是諸菩薩摩訶薩諸天及人阿修羅
常應守護供養恭敬尊重讃歎憍尸迦若三
千大千世界滿中聲聞辟支佛譬如竹𥯤稻
麻叢林若有善男子善女人供養恭敬尊重
讃歎不如供養恭敬尊重讃歎初發心菩薩摩
訶薩不離六波羅蜜所得福徳何以故不
以聲聞辟支佛因縁故有菩薩摩訶薩及諸佛
出現於世以有菩薩摩訶薩因縁故有聲聞
辟支佛諸佛出現於世以是故憍尸迦是諸
菩薩摩訶薩一切世間諸天及人阿修羅常
應守護供養恭敬尊重讃歎
論釋曰爾時諸天白佛我等當守護是菩
薩與我等同事故亦以求佛道者能自
捨身樂欲使一切衆生得樂故因菩薩斷
三惡道者菩薩雖未離欲能遮衆生十
不善故斷三惡道及天人貧諸災患等行
十善故開三善道門或有菩薩見五欲過
罪能離欲得四禪以本願故起四無量心
欲離種種因縁身苦故起四無色定爲
佛道故修六波羅蜜乃至一切種智是法亦
自行亦教人以是福徳道法於衆生中展
轉相教常在世間今當説是諸善法果報
生刹利大姓乃至三寶出現於世如先義
中説今是菩薩結業生身在因縁中無有
力勢而能説是善法令衆生修行我等云
何當不守護譬如太子雖小群臣百官無
不奉承佛可諸天述而成之若供養菩
薩即是供養佛者般若是三世佛母若爲
般若故供養菩薩則爲供養佛不如供
養恭敬初發意菩薩者問曰二乘已證實
際是一切衆生福田何以故不如初發意
菩薩答曰以三事故不如一者用薩婆
若心行般若二者常不離六波羅蜜等諸
功徳三者由是菩薩斷三惡道出生三乘
依二乘人不能斷三惡道出生三乘
　　大智度論釋滅諍亂品第三十一
經爾時釋提桓因白佛言世尊甚奇希有
諸菩薩摩訶薩是般若波羅蜜若聞受持親
近讀誦爲他人説正憶念時得如是今世功
徳亦成就衆生淨佛世界從一佛界至一
佛界供養諸佛所欲供養之具隨意即得從
諸佛聞法至得阿耨多羅三藐三菩提終不
中忘亦得家成就母成就生成就眷屬成就
相成就光明成就眼成就耳成就三昧成就
陀羅尼成就是菩薩以方便力變身如佛從
一界至一界到無佛處讃檀波羅蜜乃至
般若波羅蜜讃四禪四無量心四無色定讃
四念處乃至十八不共法以方便力説法以
三乘法度脱衆生所謂聲聞辟支佛佛乘世
尊快哉希有受是般若波羅蜜爲已總攝
五波羅蜜乃至十八不共法亦攝須陀洹果
乃至阿羅漢果辟支佛道佛道一切智一切種
智佛告釋提桓因如是如是憍尸迦受是般
若波羅蜜爲已總攝五波羅蜜乃至一切種
智復次憍尸迦是般若波羅蜜受持親近讀
誦爲他説正憶念是善男子善女人所得今
世功徳汝一心諦聽釋提桓因言唯世尊受
教佛告釋提桓因憍尸迦若有外道諸梵志
若魔若魔民若増上慢人欲乖錯破壞菩薩
般若波羅蜜心是諸人適生此心即時滅去
終不從願何以故憍尸迦菩薩摩訶薩長夜
行檀波羅蜜行尸羅羼提毘梨耶禪般
若波羅蜜以衆生長夜貪諍故菩薩悉捨内
外物安立衆生於檀波羅蜜中以衆生長夜
破戒故菩薩悉捨内外法安立衆生於戒以
衆生長夜鬪諍故菩薩悉捨内外法安立衆
生於忍辱以衆生長夜懈怠故菩薩悉捨内
外法安立衆生於精進以衆生長夜亂心故
菩薩悉捨内外法安立衆生於禪以衆生長
夜愚癡故菩薩悉捨内外法安立衆生於般
若波羅蜜以衆生長夜爲愛結故流轉生死
是菩薩摩訶薩以方便力故斷衆生愛結安
立於四禪四無量心四無色定四念處乃至
八聖道分空無相無作三昧安立衆生於須
陀洹果乃至阿羅漢果辟支佛道佛道憍尸
迦是爲菩薩摩訶薩行般若波羅蜜得現世
功徳後世功徳得阿耨多羅三藐三菩提菩
薩轉法輪所願滿足入無餘涅槃憍尸迦是
爲菩薩摩訶薩後世功徳復次憍尸迦善男
子善女人是般若波羅蜜若聞受持親近讀
誦爲他説正憶念其所住處魔若魔民若外
道梵志増上慢人欲輕毀難問破壞般若波
羅蜜終不能成其人惡心轉滅功徳轉増聞
是般若波羅蜜故漸以三乘道得盡衆苦譬
如憍尸迦有藥名摩祇有蛇飢行索食見虫
欲噉虫趣藥所藥氣力故蛇不能前即便還
去何以故是藥力能勝毒故憍尸迦摩祇藥
有如是力是善男子善女人是般若波羅蜜
若受持親近讀誦爲他説正憶念若有種種
鬪諍起欲來破壞者以般若波羅蜜威力故
隨所起處即疾消滅其人即生善心増益功
徳何以故是般若波羅蜜能滅諸法諍亂何
等諸法所謂婬怒癡無明乃至大苦聚諸蓋
結使纒我見人見衆生見斷見常見垢見淨
見有見無見如是一切諸見慳貪犯戒瞋恚
懈怠亂意無智常想樂想淨想我想如是等
愛行著色著受想行識著檀波羅蜜尸羅波
羅蜜羼提波羅蜜毘梨耶波羅蜜禪波羅蜜般
若波羅蜜著内空外空内外空乃至無法有
法空著四念處乃至十八不共法著一切智
一切種智著涅槃是一切法諍亂盡能滅
不令増長
論釋曰聞者若從佛若菩薩若餘説法人
邊聞般若波羅蜜是十方三世諸佛法寶藏
聞已用信力故受念力故持得氣味故常
來承奉諮受故親近親近已或看文或口受
故言讀爲常得不忘故誦宣傳未聞故
言爲他説聖人經書直説難了故解義觀
諸佛法不可思議有大悲於衆生故説法
不以邪見戲論求佛法如佛意旨不著故
説法亦不著除四顛倒等諸邪憶念故住
四念處正憶念中但爲得道故不爲戲論
名爲正憶念正憶念是一切善法之根本修
習行者初入名爲正憶念常行得禪定故
名爲修今世功徳者如先説義今釋提桓因
更説今世功徳所謂教化衆生乃至令衆
生得三乘先説般若波羅蜜攝三乘令解
其義是故言般若波羅蜜中攝五波羅蜜乃
至一切種智佛可其所説者欲令人信故
所得今世功徳汝一心諦聽者上略説今世
功徳佛今欲廣説其事難信故言一
心諦聽復次因小果大難信故言一心諦
聽帝釋雖信受人不知故言唯世尊是般
若波羅蜜雖不可破壞而宣示實相語言
可破語言破故信心未定者亦可破是故
説若外道梵志等來欲破壞般若波羅蜜
梵志者是一切出家外道若有承用其法
者亦名梵志梵志愛著其法聞實相空法
不信故欲破壞魔若魔民如先説増上
慢人者是佛弟子得禪定未得聖道自謂
已得是人聞無須陀洹乃至無阿羅漢無
道無涅槃便發増上慢生忿惱心欲破
是實相空法是般若波羅蜜神力故令彼惡
心即時滅去終不成願如人以手障鉾但
自傷其手鉾無所損何以故菩薩於内外
法不著衆生從無始世界來常著内外法
故起鬪諍菩薩捨内外著處自安立六波
羅蜜教化衆生令捨内外鬪法安立衆
生於六波羅蜜是無量世修集福徳力鬪諍
根盡故雖有鬪亂事來不能得便譬如
毒蛇欲食蝦蟆常隨逐之蝦蟆到摩祇藥
所蛇聞藥氣毒即消歇是壞法惡人亦復如
是欲壞行般若波羅蜜人常隨逐之以
般若力勢故瞋恚邪見之毒即時消滅有降
伏得道者有作弟子者有復道還去者
是般若波羅蜜能破無明等諸結使滅諸斷
常邪見等能滅著五衆乃至涅槃何況瞋
恚嫉妬鬪亂之事而不能滅經復次憍尸
迦三千大千世界中諸四天王天諸釋提桓
因諸梵天王乃至阿迦尼吒天常守護是善
男子善女人能受持供養讀誦爲他説正憶
念般若波羅蜜者十方現在諸佛亦共擁護
是善男子善女人能聞受持供養讀誦爲他
説正憶念般若波羅蜜者是善男子善女人
不善法滅善法轉増所謂檀波羅蜜轉増以
無所得故乃至般若波羅蜜轉増以無所得
故内空轉増乃至無法有法空轉増以無所
得故四念處乃至十八不共法轉増以無所
得故諸三昧門諸陀羅尼門一切智一切
種智轉増以無所得故是善男子善女人所
説人皆信受親友堅固不説無益之語不爲
瞋恚所覆不爲憍慢慳貪嫉妬所覆是人
自不殺生教人不殺生讃不殺生法亦
歡喜讃歎不殺生者自遠離不與取亦教
人遠離不與取讃遠離不與取法亦歡喜
讃歎遠離不與取者自不邪婬教人不邪婬
讃不邪婬法亦歡喜讃歎不邪婬者自不
妄語教人不妄語讃不妄語法亦歡喜讃
歎不妄語者兩舌惡口無利益語亦如是
自不貪教人不貪讃不貪法亦歡喜讃歎不
貪者不瞋惱不邪見亦如是自行檀波羅蜜
教人行檀波羅蜜讃行檀波羅蜜法亦歡喜
讃歎行檀波羅蜜者自行尸羅波羅蜜教人
行尸羅波羅蜜讃尸羅波羅蜜亦歡喜讃歎
行尸羅波羅蜜者自行羼提波羅蜜教人行
羼提波羅蜜讃羼提波羅蜜亦歡喜讃歎
行羼提波羅蜜者自行毘梨耶波羅蜜教人
行毘梨耶波羅蜜讃毘梨耶波羅蜜亦歡
喜讃歎行毘梨耶波羅蜜者自行禪波羅蜜
教人行禪波羅蜜讃禪波羅蜜亦歡喜讃
歎行禪波羅蜜者自行般若波羅蜜教人行
般若波羅蜜讃般若波羅蜜亦歡喜讃歎
行般若波羅蜜者自修内空教人修内空讃
内空亦歡喜讃歎修内空者乃至自修無法
有法空教人修無法有法空讃無法有法
空亦歡喜讃歎修無法有法空者自入一切
三昧中教人入一切三昧中讃一切三昧
亦歡喜讃歎入一切三昧者自得陀羅尼教
人得陀羅尼讃陀羅尼亦歡喜讃歎得陀
羅尼者自入初禪教人入初禪讃初禪亦
歡喜讃歎入初禪者二禪三禪四禪亦如是
自入慈心中教人入慈心中讃慈心亦歡
喜讃歎入慈心者悲喜捨心亦如是自入無
邊空處教人入無邊空處讃無邊空處亦
歡喜讃歎入無邊空處者無邊識處無所有
處非有想非無想處亦如是自修四念處教
人修四念處讃四念處亦歡喜讃歎修四念
處者四正勤四如意足五根五力七覺分八
聖道分亦如是自修空無相無作三昧教
人修空無相無作三昧讃空無相無作三
昧亦歡喜讃歎修空無相無作三昧者自入
八解脱中教人入八解脱讃八解脱
亦歡喜讃歎入八解脱者自入九次第定
中教人入九次第定讃九次第定亦歡喜
讃歎入九次第定者自修佛十力四無所畏
四無礙智大慈大悲十八不共法亦如是自
行不謬錯法自行常捨法教人行不謬錯法
常捨法讃不謬錯法常捨法亦歡喜讃歎行
不謬錯法常捨法者自得一切種智教人得
一切種智讃一切種智亦歡喜讃歎得一
切種智者是菩薩摩訶薩行六波羅蜜時所
有布施與衆生共已迴向阿耨多羅三藐三菩
提以無所得故所有持戒忍辱精進禪定智
慧與衆生共已迴向阿耨多羅三藐三菩提
是亦無所得故是善男子善女人如是行六
波羅蜜時作是念我若不布施當生貧窮家
不能成就衆生淨佛世界亦不能得一切種
智我若不持戒當生三惡道中尚不得人身
何況能成就衆生淨佛世界得一切種智我
若不修忍辱則當諸根毀壞色不具足不能
得菩薩具足色身衆生見者必至阿耨多羅
三藐三菩提亦不能得以具足色身成就衆
生淨佛世界得一切種智我若懈怠不能得
菩薩道亦不能得成就衆生淨佛世界得一
切種智我若亂心不能得生諸禪定不能以
此禪定成就衆生淨佛世界得一切種智我
若無智不能得方便智以方便智過聲聞辟支
佛地成就衆生淨佛世界得一切種智是
菩薩復作是思惟我不應隨慳貪故不具足
檀波羅蜜不應隨犯戒故不具足尸羅波羅
蜜不應隨瞋恚故不具足羼提波羅蜜不應
隨懈怠故不具足毘梨耶波羅蜜不應隨
亂意故不具足禪波羅蜜不應隨癡心故不
具足般若波羅蜜若不具足檀波羅蜜尸羅
波羅蜜羼提波羅蜜毘梨耶波羅蜜禪波羅蜜
般若波羅蜜我終不能出到一切種智如是
善男子善女人是般若波羅蜜受持親近讀
誦爲他説正憶念亦不離薩婆若心得是今
世後世功徳釋提桓因白佛言世尊希有是
菩薩摩訶薩般若波羅蜜爲迴向薩婆若
心故亦爲不高心故佛告釋提桓因憍尸
迦云何菩薩摩訶薩般若波羅蜜爲迴向
薩婆若心故亦爲不高心故釋提桓因白佛
言世尊菩薩摩訶薩若行世間檀波羅蜜布
施諸佛辟支佛聲聞及諸貧窮乞匂行路
人是菩薩無方便故生高心若行世間尸羅
波羅蜜言我行尸羅波羅蜜我能具足尸羅
波羅蜜無方便故生高心言我行羼提波羅
蜜毘梨耶波羅蜜禪波羅蜜我行般若波羅
蜜我修般若波羅蜜以是世間般若波羅蜜
無方便故生高心世尊菩薩修世間四念處
時自念言我修四念處我具足四念處無方
便力故生高心我修四正懃四如意足五根
五力七覺分八聖道分自念言我修空無相
無作三昧我修一切三昧門當得一切陀羅
尼門我修佛十力四無所畏十八不共法我
當成就衆生我當淨佛世界我當得一切
種智著吾我無方便力故生高心世尊如是
菩薩摩訶薩行世間善法著吾我故生高心
世尊若菩薩摩訶薩行出世間檀波羅蜜不
得施者不得受者不得施物如是菩薩摩訶
薩行出世間檀波羅蜜爲迴向薩婆若故亦
不生高心行尸羅波羅蜜尸羅不可得行
羼提波羅蜜羼提不可得行毘梨耶波羅
蜜毘梨耶不可得行禪波羅蜜禪不可得
行般若波羅蜜般若不可得修四念處四
念處不可得乃至修十八不共法十八不共
法不可得修大慈大悲大慈大悲不可得乃
至修一切種智一切種智不可得世尊如是
菩薩摩訶薩般若波羅蜜爲迴向薩婆若故
亦爲不生高心故
論問曰先已説魔若魔民等三種人欲
破壞般若今何以故重説答曰佛先説
三種人來求便恐怖欲令愁惱中來者不
爲惱人但欲破毀般若波羅蜜不隨其
願不能得破後來三種人雖欲生心破
壞即時滅去所語人皆信受者是菩薩常
令不善法斷滅善法轉増所謂檀波羅蜜乃
至一切種智是人修集福徳智慧故成大
威徳設使妄語人皆信受何況實語親友堅
固者是人於一切衆生中深有慈悲心何
況親友於我有益是菩薩愛敬佛道知身
口無常故不説無益之言以善法増長故
瞋恚等煩惱不能覆心行者作是念結使
雖起智慧思惟不令覆心結使若起今世
不善後世不善妨於佛道設使心起結使
不起口業設口業起不成身業設身業起
不至大惡如凡夫人也是菩薩雖卑陋
鄙賤以行勝法故得在勝人數中是今
世功徳是人深樂善法故能於善法四種
正行求二乘人不能具足四行以不深樂
善法故所謂自不殺生慈悲一切深自利
故亦教他慈是一切賢聖法故常讃歎是
菩薩常欲令人得樂故見有不殺者歡喜
愛樂乃至一切種智亦如是上四種行廣説
今略説一切功徳總攝入六波羅蜜中所
得果報與衆生共之是菩薩未入正位諸
煩惱未盡故或時起慳等諸煩惱爾時應
作是思惟諫喩其心若不布施我自失
四事功徳所謂後身生貧窮貧窮故自不
能利益何能利他若不利他則不能成
就衆生若不能成就衆生亦不能淨
佛世界何以故以衆生淨故世界清淨
若不具足是等衆事云何當得一切種智
以要言之無方便者雖行六波羅蜜内
不能離我心外取諸法相所謂我是施者
彼是受者是布施物是因縁故不能到佛
道與此相違是有方便問曰若世間波
羅蜜等非是正道是般若波羅蜜中佛何以
説答曰此是行者初門與正道相似故先
行相似法後得眞道
大智度論卷第五十六

大智度論釋寶塔校量品第三十
二卷五
十七
　　聖者龍樹造
　　後秦龜茲國三藏鳩摩羅什譯
經爾時佛告釋提桓因若有善男子善女
人聞是深般若波羅蜜受持親近讀誦正憶
念不離薩婆若心兩陣戰時是善男子善女
人誦般若波羅蜜故入軍陣中終不失命刀
箭不傷何以故是善男子善女人長夜修
行六波羅蜜自除婬欲刀箭亦除他人婬欲
刀箭自除瞋恚刀箭亦除他人瞋恚刀箭自
除愚癡刀箭亦除他人愚癡刀箭自除邪見
刀箭亦除他人邪見刀箭自除纒垢刀箭亦
除他人纒垢刀箭自除諸結使刀箭亦除他
人結使刀箭憍尸迦以是因縁是善男子善
女人不爲刀箭所傷復次憍尸迦是善男子
善女人聞是深般若波羅蜜受持親近讀誦
正憶念不離薩婆若心若以毒藥薫若以蠱
道若以火坑若以深水若欲刀殺若與毒如
是衆惡皆不能傷何以故是般若波羅蜜是
大明呪是無上呪若善男子善女人於是
明呪中學自不惱身亦不惱他亦不兩惱
何以故是善男子善女人不得我不得衆生
不得壽命乃至知者見者皆不可得不得色
受想行識乃至一切種智亦不可得以不可
得故不自惱身亦不惱他亦不兩惱學是大
明呪故得阿耨多羅三藐三菩提觀一切衆
生心隨意説法何以故過去諸佛學是大明
呪得阿耨多羅三藐三菩提當來諸佛學是
大明呪當得阿耨多羅三藐三菩提今現在
諸佛學是大明呪得阿耨多羅三藐三菩提
復次憍尸迦般若波羅蜜若有但書寫經卷
於舍供養不受不讀不誦不説不正憶念是
處若人若非人不能得其便何以故是般若
波羅蜜爲三千大千世界中四天王諸天乃
至阿迦尼吒諸天子及十方無量阿僧祇世
界中諸四天王天乃至阿迦尼吒諸天所守
護故是般若波羅蜜所止處諸天皆來供養




恭敬尊重讃歎禮拜已去是善男子善女人
是般若波羅蜜但書寫經卷於舍供養不
受不讀不誦不説不正憶念今世得如是功
徳譬如若人若畜生來入菩提樹下諸邊内
外設人非人來不能得其便何以故是處過
去諸佛於中得阿耨多羅三藐三菩提未來
諸佛現在諸佛亦於中得阿耨多羅三藐三
菩提得佛已施一切衆生無恐無畏令無量
阿僧祇衆生受天上人中福樂亦令無量阿
僧祇衆生得須陀洹果乃至得阿耨多羅三
藐三菩提以般若波羅蜜力故是處得恭敬
禮拜華香瓔珞擣香澤香幢蓋伎樂供養
論問曰現有受持讀誦入於軍陣爲刀
兵所傷或至失命又佛説業因縁非空非
海中無有得免者是中佛何以故言讀
誦般若者入軍陣中兵刃不傷亦不失
命答曰有二種業因縁一者必應受報二
者不必受報爲必應受報故法句中如是
説此中爲不必受報故説讀誦般若兵
刃不傷譬如大逆重罪應死之人雖有
強力財寶不可得免有人罪輕雖入死
科理在可救用力勢財物便得濟命不
救則死善男子亦如是若無必受報罪雖
有死事來至讀誦般若波羅蜜則得濟
度若不讀誦則不免死是故不得言般
若波羅蜜無有力勢復次善男子善女人若
遠離惡法調伏其心煩惱折減一心直
信善法無有疑悔從久遠已來修集福
徳智慧於一切衆生有慈悲心教化衆生
除去惡心如是善男子刀兵不傷命不中
斷如佛自説因縁長夜行六波羅蜜除己
身及他身三毒刀箭五波羅蜜是福徳般若
波羅蜜是智慧以廣集此二事故不中失
命毒藥水火等亦如是復次如外道神仙
呪術力故入水不溺入火不熱毒蟲不
螫何況般若波羅蜜是十方諸佛所因成
就呪術問曰如上所説是事可信今此中
不能受持讀誦念般若等但書寫供養云
何得是功徳答曰是人所得功徳亦同於
上何以故有人先已聞師説般若義深入
愛樂然不識文字違離師故不能讀
誦而不惜財寶雇人書寫盡心種種供
養意與讀誦者同故亦得功徳人不能得
便者諸天守護是事難信故佛以菩提樹
爲喩佛以般若力故於菩提樹下成無上
道無上道氣勢故其處猶有威徳衆生入
中衆惡不得其便何況般若波羅蜜是諸佛
之母善男子盡心供養而無功徳
經釋提桓因白佛言世尊若善男子善女
人書寫般若波羅蜜華香瓔珞乃至伎樂供
養若有人佛般涅槃後若供養舍利若起塔
供養恭敬尊重讃歎華香瓔珞乃至伎樂供
養是二何者得福多佛告釋提桓因我還
問汝隨汝意答我於汝意云何如佛得一切
種智及得是身從何道學得是一切種智得
是身釋提桓因白佛言佛從般若波羅蜜中
學得一切種智及相好身佛告釋提桓因如
是如是憍尸迦佛從般若波羅蜜中學得
一切種智憍尸迦不以是身名爲佛得一切
種智故名爲佛憍尸迦是佛一切種智從般
若波羅蜜中生以是故憍尸迦是佛身一切
種智所依處佛因是身得一切種智善男
子當作是思惟是身一切種智所依處是
故我涅槃後舍利當得供養復次憍尸迦
善男子善女人若聞是般若波羅蜜書寫受
持親近讀誦正憶念華香瓔珞擣香澤香幢
蓋伎樂恭敬供養尊重讃歎是善男子善女
人則爲供養一切種智以是故憍尸迦若有
善男子善女人書是般若波羅蜜若受持親
近讀誦説正憶念供養恭敬尊重讃歎華香
瓔珞乃至伎樂若復有善男子善女人佛般
涅槃後供養舍利起塔恭敬尊重讃歎華香
乃至伎樂若有善男子善女人是般若波羅
蜜書持供養恭敬尊重讃歎華香瓔珞乃至伎
樂是人得福多何以故是般若波羅蜜中
生五波羅蜜生内空乃至無法有法空四念
處乃至十八不共法一切三昧一切禪定一切
陀羅尼皆從般若波羅蜜中生成就衆生淨
佛世界皆從般若波羅蜜中生菩薩家成
就色成就資生之物成就眷屬成就大慈大
悲成就皆從般若波羅蜜中生刹利大姓婆
羅門大姓居士大家皆從是般若波羅蜜中
生四天王天乃至阿迦尼吒天須陀洹乃至
阿羅漢辟支佛諸菩薩摩訶薩諸佛諸佛一
切種智皆從是般若波羅蜜中生爾時釋提
桓因白佛言世尊閻浮提人不供養般若波
羅蜜不恭敬不尊重不讃歎爲不知供養多
所利益耶佛告釋提桓因憍尸迦於汝意云
何閻浮提中幾所人信佛不壞信法信僧不
壞幾所人於佛無疑於法於僧無疑幾所人
於佛決了於法於僧決了釋提桓因白佛言
世尊閻浮提人於佛法僧不壞信少於佛法
僧無疑決了亦少憍尸迦於汝意云何閻浮
提幾所人得三十七品三解脱門八解脱九
次第定四無礙智六神通閻浮提幾所人斷
三結故得須陀洹道幾所人斷三結亦婬瞋
癡薄故得斯陀含道幾所人斷五下分結
得阿那含道幾所人斷五上分結得阿羅漢
閻浮提幾所人求辟支佛幾所人發阿耨多
羅三藐三菩提心釋提桓因白佛言世尊閻
浮提中少所人得三十七品乃至少所人發
阿耨多羅三藐三菩提心佛告釋提桓因如
是如是憍尸迦少所人信佛不壞信法不壞
信僧不壞少所人於佛無疑於法無疑於僧
無疑少所人於佛決了於法決了於僧決了
憍尸迦亦少所人得三十七品三解脱門八
解脱九次第定四無礙智六神通憍尸迦亦
少所人斷三結得須陀洹斷三結亦婬瞋癡
薄得斯陀含斷五下分結得阿那含斷五上
分結得阿羅漢少所人求辟支佛於是中亦
少所人發阿耨多羅三藐三菩提心於發心
中亦少所人行菩薩道何以故是衆生前世
不見佛不聞法不供養比丘僧不布施不持
戒不忍辱不精進不禪定無智慧不聞内空
外空乃至無法有法空亦不聞不修四念處
乃至十八不共法亦不聞不修諸三昧門諸
陀羅尼門亦不聞不修一切智一切種智憍
尸迦以是因縁故當知少所衆生信佛
不壞信法不壞信僧不壞乃至少所衆生求
辟支佛道於是中少所衆生發阿耨多羅
三藐三菩提心於發心中少所衆生行菩薩
道於是中亦少所衆生得阿耨多羅三藐三
菩提憍尸迦我以佛眼見東方無量阿僧祇
衆生發心行阿耨多羅三藐三菩提心行菩
薩道是衆生遠離般若波羅蜜方便力故若
一若二住阿鞞跋致地多墮聲聞辟支佛地
南西北方四維上下亦如是以是故憍尸迦
善男子善女人發心求阿耨多羅三藐三菩
提者應聞般若波羅蜜應受持親近讀誦説
正憶念受持親近讀誦説正憶念已應書經
卷恭敬供養尊重讃歎香華瓔珞乃至伎樂
諸餘善法入般若波羅蜜中者亦應聞受
持乃至正憶念何等是諸餘善法所謂檀波
羅蜜尸羅波羅蜜羼提波羅蜜毘梨耶波羅
蜜禪波羅蜜内空外空乃至無法有法空諸
三昧門諸陀羅尼門四念處乃至十八不共
法大慈大悲如是等無量諸善法皆入般若
波羅蜜中是亦應聞受持乃至正憶念何以
故是善男子善女人當如是念佛本爲菩薩
時如是行如是學所謂般若波羅蜜禪波羅
蜜毘梨耶波羅蜜羼提波羅蜜尸羅波羅蜜
檀波羅蜜内空乃至無法有法空諸三昧門
諸陀羅尼門四念處乃至十八不共法大慈
大悲如是等無量佛法我等亦應隨學何以
故般若波羅蜜是我等所尊禪波羅蜜乃至
無量諸餘善法亦是我等所尊此是諸佛法
印諸辟支佛阿羅漢阿那含斯陀含須陀洹
法印諸佛學是般若波羅蜜乃至一切種智
得度彼岸諸辟支佛阿羅漢阿那含斯陀含
須陀洹亦學是般若波羅蜜乃至一切智得
度彼岸以是故憍尸迦若善男子善女人
若佛在世若般涅槃後應依止般若波羅蜜
禪波羅蜜毘梨耶波羅蜜羼提波羅蜜尸羅波
羅蜜檀波羅蜜乃至一切種智亦應依止何
以故是般若波羅蜜乃至一切種智是諸聲
聞辟支佛菩薩摩訶薩及一切世間天人阿修
羅所可依止
論問曰佛已種種讃般若功徳今釋提
桓因何故以舍利校般若功徳多少答曰
信根多者喜供養舍利慧根多者好讀誦
經法是故問有人書經供養有人供養舍
利何所爲多華香瓔珞等義如先説於汝
意云何者四事答中此是反問答是故
佛即反問釋提桓因或有人供養舍利得
福徳多或有人供養般若波羅蜜得福徳
亦多隨人心故佛不得一定答是故反問
從般若波羅蜜中生五波羅蜜者後品中
佛自説無方便智慧布施迴向不名檀波
羅蜜十八空即是智慧智慧因縁故生四念
處乃至一切種智雖非盡是智慧以性同
故以智慧爲主是故言從般若生行般
若波羅蜜得諸法實相於布施持戒等通
達若不得般若實相不能通達布施持戒
何以故若一切法空則無罪無福何用布
施持戒若諸法實有相不應從因縁生先
已有故若衆生是常則譬如虚空亦無死
者若無常神則隨身滅亦無後世罪福若
無衆生何有殺罪如是亦無不殺生戒等
若得是般若波羅蜜實相法則不墮有無二
邊用中道通達布施持戒等以此布施持
戒等果報故有刹利大姓乃至諸佛問曰
閻浮提人多貪利福徳何以不供養般若
波羅蜜答曰智人少故不知供養般若
無咎譬如金寶盲者不識以閻浮提人但
信三尊者少何況知而能行佛欲令釋提
桓因自説故反問有幾許人於三尊得不
壞信等問曰不壞信無疑決了有何差
別答曰有人言無有差別佛莊嚴種種説
開悟人心故有人言於三寶中得不壞信
何以知之以無疑故何以知無疑以決了
故問曰無疑決了有何異答曰初信三寶
故是無疑智慧究竟故是決了譬如渡水
初入是無疑出彼岸是決了三分聖戒力故
信不壞四分力故是無疑正見分力故是
決了復次見諦道中是不壞信思惟道中是
無疑無學道中是決了如是等種種分別
是三事得何果報從三十七品至六神通
是有爲果三結盡乃至煩惱及習盡是無爲
果得如是等果報釋提桓因有報生知他
心亦曾以天耳聞諸道差別又以是大菩
薩利根入觀衆生心三昧故得知諸道差
別是故答佛深信者少從須陀洹乃至初
發心求佛道轉少轉少故不知供養般
若何以故少前世生死中不聞三寶名
乃至不聞一切種智名佛欲證上事故説
我今以佛眼觀十方無量阿僧祇衆生發
無上道離般若方便力故若一若二住阿
毘跋致地諸餘善法入般若波羅蜜者是
諸餘經所謂法華經密迹經等十二部經中
義同般若者雖不名爲般若波羅蜜經然
義理即同般若波羅蜜問曰云何須陀洹亦
學般若波羅蜜乃至一切種智得到彼岸
答曰此中六波羅蜜三解脱門三十七品等
乃至一切種智此非獨菩薩法三乘共有
各隨分學
經憍尸迦若有善男子善女人佛般涅槃
後爲供養佛故作七寶塔高一由旬天香天
華天瓔珞天擣香天澤香天衣天幢蓋天伎
樂供養恭敬尊重讃歎憍尸迦於汝意云何
是善男子善女人從是因縁得福多不釋提
桓因言世尊甚多甚多佛言不如是善男子
善女人聞是般若波羅蜜書寫受持親近正
憶念不離薩婆若心亦供養恭敬尊重讃
歎若花香瓔珞擣香澤香幢蓋伎樂供養是
善男子善女人福徳多佛告釋提桓因憍尸
迦置一七寶塔若善男子善女人供養佛故
佛般涅槃後起七寶塔滿閻浮提皆高一由
旬恭敬尊重讃歎華香瓔珞幢蓋伎樂供養
憍尸迦於汝意云何是善男子善女人得福
多不釋提桓因言世尊其福甚多佛言不
如是善男子善女人如前供養般若波羅蜜
其福甚多憍尸迦復置一閻浮提滿中七
寶塔有善男子善女人供養佛故佛般涅槃
後起七寶塔滿四天下皆高一由旬供養如
前憍尸迦於汝意云何是善男子善女人其
福多不釋提桓因言甚多甚多佛言不如是
善男子善女人書持般若波羅蜜恭敬尊重
讃歎華香乃至伎樂供養其福甚多憍尸迦
復置四天下滿中七寶塔若有善男子善女
人供養佛故佛般涅槃後起七寶塔滿小千
世界皆高一由旬供養如前憍尸迦於汝意
云何是善男子善女人其福多不釋提桓因
言甚多甚多佛言不如是善男子善女人書
是般若波羅蜜受持恭敬尊重讃歎華香乃至
伎樂供養其福甚多憍尸迦復置小千世界
滿中七寶塔若有善男子善女人供養佛
故佛般涅槃後起七寶塔滿二千中世界皆
高一由旬供養如前不如供養般若波羅蜜
其福甚多復置二千中世界七寶塔若有
善男子善女人供養佛故佛般涅槃後起七
寶塔滿三千大千世界皆高一由旬盡形壽
供養天華天香天瓔珞乃至天伎樂於汝意
云何是善男子善女人得福多不釋提桓因
言世尊甚多甚多佛言不如是善男子善女
人書持是般若波羅蜜恭敬尊重讃歎華香乃
至伎樂供養其福甚多復置三千大千世
界中七寶塔若三千大千世界中衆生一一
衆生供養佛故佛般涅槃後各起七寶塔恭
敬尊重讃歎花香乃至伎樂供養若有善男
子善女人書持般若波羅蜜乃至正憶念不
離薩婆若心亦恭敬尊重讃歎華香瓔珞乃
至伎樂供養是人得福甚多釋提桓因白佛
言如是如是世尊是人供養恭敬尊重讃歎
是般若波羅蜜則爲供養過去未來現在佛
世尊若十方如恒河沙等世界衆生一一衆
生供養佛故佛般涅槃後各起七寶塔高一
由旬是人若一劫若減一劫恭敬尊重讃歎
華香乃至伎樂供養世尊是善男子善女人
得福多不佛言甚多釋提桓因言若有善
男子善女人書持是般若波羅蜜乃至正憶
念亦恭敬尊重讃歎華香乃至伎樂供養其
福大多何以故世尊一切善法皆入般若波
羅蜜中所謂十善道四禪四無量心四無色
定三十七品三解脱門空無相無作四諦苦
諦集諦滅諦道諦六神通八解脱九次第
定檀波羅蜜尸羅波羅蜜羼提波羅蜜毘梨
耶波羅蜜禪波羅蜜般若波羅蜜内空乃至
無法有法空諸三昧門諸陀羅尼門佛十
力四無所畏四無礙智大慈大悲十八不共
法一切智道種智一切種智世尊是名一切
諸佛法印是法中一切聲聞及辟支佛過去
未來現在諸佛學是法印得度彼岸
論釋曰般若波羅蜜若聞受持誦讀等
有無量功徳更欲説故以現事譬喩證之
人見土塔高大即時生心謂是塔主福徳極
大何況七寶起塔高一由旬是故佛以塔爲
喩問曰是塔爲實爲假答曰佛欲使人
解知分別福徳多小故作是譬喩不應
問其虚實有人言有實有假如迦葉佛般
涅槃後有國王名吉梨姞爾時人壽二萬
歳是王爲供養舍利故起七寶塔高五十
里又過去世有轉輪王名徳主一日起五
百塔高五百由旬此言滿三千大千世界
是事假喩有人言皆是實有如小國王隨
力起七寶塔大王能起一由旬七寶塔或
過一由旬小轉輪王能起七寶塔滿四天
下大轉輪王能起七寶塔過四天下梵天
王主三千大千世界是佛弟子能心生變化
起塔高至梵天滿三千大千世界或有菩
薩得陀羅尼門諸三昧門深行六波羅蜜
故佛滅度後能起七寶塔滿三千大千世
界滿者擧其多故不言間不容間後言
一一衆生者施主多故福徳多佛是中自説
得福因縁十善道乃至一切種智皆攝在般
若波羅蜜中和合是法名爲般若波羅蜜
是般若中但出生佛尚應當供養何況出
生三乘及人天中樂皆因般若波羅蜜有而
不供養舍利是無記法是諸善法所依止
處故後乃能與人果報行般若波羅蜜即
時得果後亦得報
　　大智度論釋述誠品第三十三
經爾時佛告釋提桓因如是如是憍尸迦
是諸善男子善女人書是般若波羅蜜持經
卷受學親近讀誦説正憶念加復供養華香
瓔珞擣香澤香幢蓋伎樂當得無量無數不
可思議不可稱量無邊福徳何以故諸佛一
切智一切種智皆從般若波羅蜜中生諸菩
薩摩訶薩禪波羅蜜毘梨耶波羅蜜羼提波
羅蜜尸羅波羅蜜檀波羅蜜皆從般若波羅
蜜中生内空乃至無法有法空四念處乃至
十八不共法皆從般若波羅蜜中生諸佛五
眼皆從般若波羅蜜中生成就衆生淨佛世
界道種智一切種智諸佛法皆從般若波羅
蜜中生聲聞乘辟支佛乘佛乘皆從般若波
羅蜜中生以是故憍尸迦善男子善女人書
是般若波羅蜜受持經卷親近讀誦説正憶
念加復供養華香乃至伎樂過出前供養七
寶塔百分千分千億萬分乃至算數譬喩所
不能及何以故憍尸迦若般若波羅蜜在於
世者佛寶法寶比丘僧寶終不滅若般若波
羅蜜在於世者十善道四禪四無量心四無
色定檀波羅蜜乃至般若波羅蜜四念處乃
至十八不共法一切智一切種智皆現於世
若般若波羅蜜在於世者世間便有刹利大
姓婆羅門大姓居士大家四天王天乃至阿迦
尼吒諸天須陀洹果乃至阿羅漢果辟支佛
道菩薩摩訶薩無上佛道轉法輪成就衆生
淨佛世界
論釋曰上帝釋答佛言供養般若福
徳甚多更有大天以帝釋非一切智人故
所説或錯是以佛印可所説言如是如
是問曰若般若波羅蜜相一切諸觀滅語言
道斷不生不滅如虚空相今何以説般若在
世者三寶不滅答曰般若波羅蜜體性有
佛無佛常住不滅此言在世者所謂般若經
卷可修習讀誦者是因中説果譬如井深
綆短不及便言失井井實不失般若波羅
蜜實相如深井經卷名爲綆行者不能書
寫修習故言滅問曰若説三寶盡攝一
切善人善法何以復言般若在世者世間
有十善道乃至一切種智答曰此諸法及諸
道皆廣解三寶中義佛寶者佛法所攝無
學五衆法寶者第三諦所謂涅槃除四沙門
所攝學無學功徳餘殘辟支佛功徳菩薩功
徳僧寶者四向四果學無學五衆餘十善
道四禪四無量等皆是道方便門是故別説
大智度論卷第五十七

大智度論釋勸受持品第三十
四卷五
十八
　　聖者龍樹造
　　後秦龜茲國三藏鳩摩羅什譯
經爾時三千大千世界所有四天王天乃至
阿迦尼吒天語釋提桓因諸天言應受是般
若波羅蜜應持應親近應讀誦説正憶念何
以故若受持般若波羅蜜乃至正憶念故一
切所修集善法當具足滿増益諸天衆減損
阿修羅諸天子受持般若波羅蜜乃至正憶
念故佛種不斷法種僧種不斷佛種法種僧
種不斷故世間便有檀波羅蜜尸羅波羅蜜
羼提波羅蜜毘梨耶波羅蜜禪波羅蜜般若波
羅蜜皆現於世四念處乃至十八不共法菩
薩道皆現於世須陀洹果斯陀含果阿那含
果阿羅漢果辟支佛道佛道須陀洹乃至佛皆
現於世爾時佛告釋提桓因憍尸迦汝當受
是般若波羅蜜持讀誦説正憶念何以故若
諸阿修羅生心欲與三十三天共鬪憍尸迦
汝爾時當誦念般若波羅蜜諸阿修羅惡心
即滅更不復生憍尸迦若諸天子天女五死
相現時當墮不如意處汝當於其前誦讀
般若波羅蜜是諸天子天女聞般若波羅蜜
功徳力故還生本處何以故聞般若波羅
蜜有大利益故復次憍尸迦若有善男子善
女人若諸天子天女聞是般若波羅蜜經
耳以是功徳故漸當得阿耨多羅三藐三
菩提何以故憍尸迦過去諸佛及弟子皆學
是般若波羅蜜得阿耨多羅三藐三菩提入
無餘涅槃憍尸迦未來世諸佛今現在十方
諸佛及弟子皆學是般若波羅蜜得阿耨多
羅三藐三菩提入無餘涅槃何以故憍尸迦
是般若波羅蜜攝一切善法若聲聞法若辟
支佛法若菩薩法若佛法釋提桓因白佛言
世尊般若波羅蜜是大明呪無上明呪無等
等明呪何以故世尊是般若波羅蜜能除一
切不善法能與一切善法佛語釋提桓因
如是如是憍尸迦般若波羅蜜是大明呪無
上明呪無等等明呪何以故憍尸迦過去諸
佛因是明呪故得阿耨多羅三藐三菩提未
來世諸佛今現在十方諸佛亦因是明呪得
阿耨多羅三藐三菩提因是明呪故世間便
有十善道便有四禪四無量心四無色定便
有檀波羅蜜乃至般若波羅蜜四念處乃至十
八不共法便有法性如法相法住法位實際
便有五眼須陀洹果乃至阿羅漢果辟支佛道
佛道一切智一切種智憍尸迦菩薩摩訶薩
因縁故十善出於世間四禪四無量心乃至
一切種智須陀洹乃至諸佛出於世間譬如
滿月照明星宿亦能照明如是憍尸迦一切
世間善法正法十善乃至一切種智若諸佛
不出時皆從菩薩生是菩薩摩訶薩方便力
皆從般若波羅蜜生菩薩摩訶薩以是方便
力行檀波羅蜜乃至禪波羅蜜内空乃至無
法有法空四念處乃至十八不共法不證聲
聞辟支佛地成就衆生淨佛世界壽命成就
世界成就菩薩眷屬成就得一切種智皆
從般若波羅蜜生復次憍尸迦若善男子善
女人聞般若波羅蜜受持親近乃至正憶念
是人當得今世後世功徳釋提桓因白佛言
世尊何等是善男子善女人受持般若波羅
蜜乃至正憶念得今世後世功徳佛告
釋提桓因若有善男子善女人受持般若波
羅蜜乃至正憶念終不中毒死兵刃不傷
水火不害乃至四百四病所不能中除其
宿命業報復次憍尸迦若有官事起是善
男子善女人讀誦般若波羅蜜故往到官所
官不譴責何以故是般若波羅蜜威力故
若善男子善女人讀誦是般若波羅蜜到王
所若太子大臣所王及太子大臣皆歡喜問
訊和意與語何以故是諸善男子善女人常




有慈悲喜捨心向衆生故憍尸迦若善男子
善女人受持般若波羅蜜乃至正憶念得如
是等種種今世功徳憍尸迦何等是善男子
善女人後世功徳是善男子善女人終不離
十善道四禪四無量心四無色定六波羅蜜四
念處乃至十八不共法是人終不墮三惡道
受身完具終不生貧窮下賤工師除厠人擔
死人家常得三十二相常得化生諸現在佛
界終不離菩薩神通若欲從一佛界至一
佛界供養諸佛聽諸佛法即得隨意所遊佛
界成就衆生淨佛世界漸得阿耨多羅三
藐三菩提憍尸迦是名後世功徳以是故憍
尸迦善男子善女人應當受持般若波羅蜜
親近讀誦説正憶念華香乃至伎樂供養常
不離薩婆若心是善男子善女人乃至阿耨
多羅三藐三菩提得今世後世功徳成就
論釋曰佛是法王讃歎受持般若波羅
蜜者已次天王釋讃釋讃已今次諸天讃
以多衆讃故令人信心轉深作是言應
受持是般若波羅蜜此中説受持因縁修
諸功徳増益諸天減損阿修羅三寶不斷
六波羅蜜等諸功徳出現於世爾時佛可
諸天讃告釋言汝受持是般若波羅蜜此
中説因縁若阿修羅生惡心欲共三十三
天鬪汝爾時讀誦般若者惡心即滅若二
陣相對時讀誦般若者阿修羅即退去問
曰若爾者何以不常誦般若令阿修羅惡
心不生何故乃使兩陣相對答曰諸天
多著福樂染欲心利雖知般若有大功徳
不能常誦故又以忉利天不淨業因縁故
致有怨敵不得不鬪諸天命欲終時五死
相現一者華鬘萎二者掖下汗出三者蠅
來著身四者見更有天坐己坐處五者自
不樂本坐諸天見是死相念惜天樂見
當生惡處心懷憂毒爾時若聞般若波羅
蜜實相諸法虚誑無常空寂信是佛法心清
淨故還生本處是天人不但還生本處以
聞般若故世世受福樂漸成無上道此
中因縁如經説般若波羅蜜爲大明呪者
是問曰釋提桓因何以故名般若爲大明
呪答曰諸外道聖人有種種呪術利益人
民誦是呪故能隨意所欲使諸鬼神諸
仙人有是呪故大得名聲人民歸伏貴呪
術故是以帝釋白佛言諸呪術中般若波
羅蜜是大呪術何以故能常與衆生道徳樂
故餘呪術樂因縁能起煩惱又不善業故墮
三惡道復次餘呪術能隨貪欲瞋恚自在作
惡是般若波羅蜜呪能滅禪定佛道涅槃諸
著何況貪恚麁病是故名爲大明呪無上呪
無等等呪復次是呪能令人離老病死能
立衆生於大乘能令行者於一切衆生中最
大是故言大呪能如是利益故名爲無上
先有仙人所作呪術所謂能知他人心呪
名抑叉尼能飛行變化呪名揵陀梨能
住壽過千萬歳呪於諸呪中無與等於
此無等呪術中般若波羅蜜過出無量故名
無等等復次諸佛法名無等般若波羅蜜得
佛因縁故言無等等復次諸佛於一切衆生
中名無等是般若呪術佛所作故名無等
等呪復次此經中自説三呪因縁所謂是呪
能捨一切不善法能與一切善法佛順其
所歎故言如是如是亦更廣其所讃所謂
因般若故出生十善道乃至諸佛是般若
波羅蜜屬菩薩故佛説譬喩諸佛能大破
無明闇故如滿月菩薩破闇不如故如星
宿如夜中有所見皆是星月力世間生死
夜中有所知見皆是佛菩薩力若世無佛
爾時菩薩説法度衆生著人天樂中慚漸
令得涅槃樂菩薩所有智慧皆是般若波羅
蜜力復次是菩薩雖行三十七品十八空
知諸法畢竟不可取亦不證聲聞辟支佛
道而能還起善法教化衆生淨佛世界壽
命具足等皆是方便般若波羅蜜力若是人
能受持般若乃至正憶念得今世後世功徳
今世功徳者所謂終不中毒死等問曰先
已説不横死今何以更説答曰先已説
般若波羅蜜不一會中説此爲後來者更
爲説復次刀毒水火有二種有他作有
自作先説他加兵毒水火等今爲不自傷
何以知之次説四百四病故知上雖説人
不能得其便不説其人還恭敬供養四百
四病者四大爲身常相侵害一一大中百
一病起冷病有二百二水風起故熱病有
二百二地火起故火熱相地堅相堅相故
難消難消故能起熱病血肉筋骨骸髓
等地分除其業報者一切法和合因縁生
無有作者無有作者故必受業報佛所
不能救何況般若必受業報不必受業報
先已説官事起者誦般若波羅蜜力故隨起
皆滅問曰先説人不能得便今何以復更
説答曰先雖説人不能得便不説國王
大臣等既不能得便還復恭敬供養何以
故是菩薩常有慈悲喜捨心向衆生故後
世功徳者世世所生常不離十善道等是
故常不墮惡道是人折伏惡心故受身完
具不生下賤等家學佛所學道故得變
化身似佛有三十二相八十隨形好常得
化生現在佛國者隨心所到十方世界供
養諸佛聽受諸法教化衆生漸漸得成佛
道是故行者應聞受持乃至正憶念不離
薩婆若心如是得今世後世功徳
　　大智度論釋梵志品第三十五
經爾時諸外道梵志來向佛所欲求佛短
是時釋提桓因心念是諸外道梵志來向佛
所欲求佛短我今當誦念從佛所受般若波羅
蜜是諸外道梵志等終不能中道作礙斷説
般若波羅蜜釋提桓因作是念已即誦般若
波羅蜜是時諸外道梵志遙遶佛復道還
去時舍利弗心念是中何因縁諸外道梵志
遙遶佛復道還去佛知舍利弗心念告舍利
弗是釋提桓因誦念般若波羅蜜以是因縁
故諸外道梵志遙繞佛復道還去舍利弗
我不見是諸外道梵志一念善心是諸外道
梵志但持惡心來欲求索佛短舍利弗
我不見説般若波羅蜜時一切世間若天若魔
若梵若沙門衆婆羅門衆中有持惡意來能得
短者何以故舍利弗是三千大千世界中諸
四天王天乃至阿迦尼吒天諸聲聞辟支佛
諸菩薩摩訶薩等守護是般若波羅蜜所以
者何是諸天人皆從般若波羅蜜中生故復
次舍利弗十方如恒河沙等世界中諸佛及
聲聞辟支佛菩薩摩訶薩諸天龍鬼神等皆
守護是般若波羅蜜所以者何是諸佛等皆
從般若波羅蜜中生故爾時惡魔心念今佛
四衆現前集會亦有欲界色界諸天子是中
必有菩薩摩訶薩受記當得阿耨多羅三藐
三菩提我寧可至佛所破壞其意是時惡魔
化作四種兵來至佛所爾時釋提桓因心念
是四種兵或是惡魔化作欲來向佛何以故
是四種兵嚴飾頻婆娑羅王四種兵所不類
波斯匿王四種兵亦不類諸釋子四種兵諸
梨唱四種兵皆亦不類是惡魔長夜索佛便
欲惱衆生我寧可誦念般若波羅蜜釋提桓
因即時誦念般若波羅蜜惡魔如所誦聞
漸漸復道還去爾時會中四天王諸天子乃
至阿迦尼吒諸天子化作天華於虚空中而
散佛上作是言世尊願令般若波羅蜜久住
閻浮提所以者何閻浮提人受持般若波羅
蜜隨所住時佛寶住不滅法寶僧寶亦住不
滅爾時十方如恒河沙等世界中諸天亦
皆散華作是言世尊願令般若波羅蜜久住
閻浮提若般若波羅蜜久住佛法僧亦當久
住亦分別知菩薩摩訶薩道復次所在住處
有善男子善女人書持般若波羅蜜經卷是
處則爲照明已離衆冥佛告釋提桓因等諸
天子如是如是憍尸迦及諸天子閻浮提人
受持般若波羅蜜隨所住時佛寶如是住法
寶僧寶亦如是住乃至所住在處善男子
善女人有書持般若波羅蜜經卷是處則爲照
明已離衆冥爾時諸天子化作天華散佛上
作是言世尊若有善男子善女人受持般若
波羅蜜乃至正憶念魔若魔天不能得其便
世尊我等亦當擁護是善男子善女人何以
故若善男子善女人受持般若波羅蜜乃至
正憶念我等視是人即是佛若次佛是時釋
提桓因白佛言世尊善男子善女人受持般
若波羅蜜乃至正憶念者當知是人先世於
佛所作功徳多親近供養諸佛爲善知識所
護世尊諸佛一切智應當從般若波羅蜜中
求般若波羅蜜亦當從一切智中求所以者
何般若波羅蜜不異一切智一切智不異般
若波羅蜜般若波羅蜜一切智不二不別是
故我等視是人即是佛若次佛佛告釋提桓
因如是如是憍尸迦諸佛一切智即是般若
波羅蜜般若波羅蜜即是一切智何以故憍
尸迦諸佛一切智從般若波羅蜜中生般若
波羅蜜不異一切智一切智不異般若波羅
蜜般若波羅蜜一切智不二不別
論釋曰上品中説聞受般若者魔若魔民
外道梵志不得其便今欲現證驗故以威
神感致衆魔及諸外道是以外道梵志作是
念佛在耆闍崛山中説般若波羅蜜所謂諸
法畢竟空無所有以引致十方衆生我等共
往難問破此空論其論若破佛則自退我等
還得如本是諸外道但有邪見惡心憍慢
故來欲出是畢竟清淨般若波羅蜜過罪譬
如狂人欲中傷虚空徒自疲苦爾時帝釋
如佛教受持般若外道不能得便今欲驗
實令人信知故帝釋無量福徳成就以天
利根深信般若即時誦念得般若力故外道
遙繞佛復道而去問曰可以不直還方遶
佛而去答曰以般若神力故於遠處降伏
作是念佛衆威徳甚大我等今往徒自困
辱無所成辦我等今若遙見直去人當謂
我等怯弱來而空去以是故詐現供養繞
佛復道而去舍利弗本是梵志見諸外道
遠處而去心少憐愍不能以小事故入
三昧求知作是念此諸外道何因縁來竟
不蒙度而空還去佛言是般若波羅蜜力舍
利弗意念佛以般若波羅蜜無事不濟云
何令此外道空來而去佛知舍利弗所念
語舍利弗是諸梵志乃至無一念善心但
持惡意邪見著心欲求諸法定相是故不
中度譬如必死之病雖有良醫神藥不
能救濟舍利弗説般若波羅蜜時非但
此梵志一切世間人持惡心來不能得便
何以故一切諸佛及諸菩薩諸天常守護般
若故所以者何諸佛菩薩天人作是念我
等皆從般若生故魔來欲難問破壞亦如
是是時會中諸天子先聞般若功徳今見
證驗心大歡喜化華供養作是願令般若
波羅蜜久住閻浮提是事如下廣説佛即印
可諸天於佛前自誓言行者若聞受般若
波羅蜜乃至正憶念我等常當守護所以者
何我等視是人如佛若次佛如佛者法
性身住阿鞞跋致得無生法忍乃至十地
次佛者肉身菩薩能説般若波羅蜜及其正
義爾時帝釋以先世因縁所集功徳智慧讃
是菩薩此中更説讃歎因縁諸佛一切種智
應從般若中求者菩薩行般若波羅蜜具
足故得佛時般若變成一切種智故言一
切種智當從般若中求佛能説般若波羅
蜜故言般若波羅蜜當從一切智中求譬
如乳變爲酪離乳無酪亦不得言乳即是
酪般若波羅蜜變爲一切種智離般若亦
無一切種智亦不得言般若即是一切種
智般若與一切種智作生因一切種智與
般若作説因因果不相離故言不二不
別
　　大智度論釋阿難稱譽品第三十六
經爾時慧命阿難白佛言世尊何以故不
稱譽檀波羅蜜尸羅波羅蜜羼提波羅蜜毘
梨耶波羅蜜禪波羅蜜乃至十八不共法但
稱譽般若波羅蜜佛告阿難般若波羅蜜
於五波羅蜜乃至十八不共法爲尊導阿難
於汝意云何不迴向薩婆若布施得稱檀波
羅蜜不不也世尊不迴向薩婆若尸羅羼提
毘梨耶禪智慧是般若波羅蜜不不也世尊
以是故知般若波羅蜜於五波羅蜜乃至十
八不共法爲尊導是故稱譽阿難白佛言
世尊云何布施迴向薩婆若作檀波羅蜜乃
至作般若波羅蜜佛告阿難以無二法布施
迴向薩婆若是名檀波羅蜜以不生不可
得迴向薩婆若布施是名檀波羅蜜乃至
以無二法智慧迴向薩婆若是名般若波羅
蜜以不生不可得迴向薩婆若智慧是名般
若波羅蜜阿難白佛言世尊云何以不二法
迴向薩婆若布施是名檀波羅蜜乃至以不
二法迴向薩婆若智慧是名般若波羅蜜佛
告阿難以色不二法故受想行識不二法故
乃至阿耨多羅三藐三菩提不二法故世尊
云何色不二法乃至阿耨多羅三藐三菩提
不二法佛言色色相空何以故檀波羅蜜色
不二不別乃至阿耨多羅三藐三菩提檀波
羅蜜不二不別五波羅蜜亦如是以是故阿
難但稱譽般若波羅蜜於五波羅蜜乃至一
切種智爲尊導阿難譬如地以種散中得
因縁和合故便生是諸種子依地而生如是
阿難五波羅蜜依般若波羅蜜得生四念處
乃至一切種智亦依般若波羅蜜得生以是
故阿難般若波羅蜜爲五波羅蜜乃至十八
不共法尊導爾時釋提桓因白佛言世尊佛
説善男子善女人受持般若波羅蜜乃至正
憶念者功徳未盡何以故受持般若波羅
蜜乃至正憶念則受三世諸佛無上道所以
者何欲得薩婆若當從般若波羅蜜中求欲
得般若波羅蜜當從薩婆若中求世尊受持
般若波羅蜜乃至正憶念故十善道現於世
間四禪四無量心四無色定乃至十八不共
法現於世間受持般若波羅蜜乃至正憶念
故世間便有刹利大姓婆羅門大姓居士大
家四天王天乃至阿迦尼吒諸天受持般若
波羅蜜乃至正憶念故便有須陀洹乃至阿
羅漢辟支佛菩薩摩訶薩受持般若波羅蜜
乃至正憶念故諸佛出於世間爾時佛告釋
提桓因憍尸迦善男子善女人受持般若波
羅蜜乃至正憶念我不説但有爾所功徳何
以故憍尸迦是善男子善女人受持般若波
羅蜜乃至正憶念不離薩婆若心無量戒衆
成就定衆慧衆解脱衆解脱知見衆成就復
次憍尸迦是善男子善女人能受持般若波
羅蜜乃至正憶念不離薩婆若心當知是人
爲如佛復次憍尸迦一切聲聞辟支佛所有
戒衆定衆慧衆解脱衆解脱知見衆不及是
善男子善女人戒衆乃至解脱知見衆百分
千分千億萬分乃至算數譬喩所不能及何
以故是善男子善女人於聲聞辟支佛地中
心得解脱更不求大乘法故復次憍尸迦若
有善男子善女人書持般若波羅蜜經卷供
養恭敬尊重華香瓔珞乃至伎樂亦得今
世後世功徳爾時釋提桓因白佛言世尊是
善男子善女人受持般若波羅蜜乃至正憶
念不離薩婆若心供養般若波羅蜜恭敬尊
重華香乃至伎樂我常當守護是人
論釋曰阿難雖多聞力能分別空而未離
欲故不能深入雖常侍佛不數問難空
事今佛讃歎般若波羅蜜亦讃歎行者是
故阿難白佛言世尊何以不稱歎餘波羅
蜜及諸法而獨稱歎般若波羅蜜問曰佛
從初以來常説六波羅蜜名今阿難何以言
不稱説答曰雖説名字不爲稱美皆爲
入般若中故説佛語阿難一切有爲法
中智慧第一一切智慧中度彼岸般若波羅
蜜第一譬如行路雖有衆伴導師第一
般若亦如是雖一切善法各各有力般若
波羅蜜能示導出三界到三乘若無般若
波羅蜜雖行布施等善法隨受業行果報
有盡以有盡故尚不能得小乘涅槃何
況無上道若布施等善法能觀如佛道相
不二不生不滅不得不失畢竟空寂是名迴
向薩婆若是布施福世世常受果報而不
盡後當得一切種智如布施一切法亦
如是相問曰佛何以不答不二因縁還
以不二解答曰阿難不問不二因縁但問
何法不二是故佛答色等諸法不二故般若
波羅蜜能令五事等作波羅蜜故但稱譽
般若波羅蜜佛欲令是義了了易解故作
是喩譬如大地能生萬物般若波羅蜜亦
如是能持一切善法種子者從發心來
除般若波羅蜜餘一切善法是因縁和合者
是佛道中一心信忍精進不休不息欲受通
達不壞有如是等法事得成辦者是増長
者從發心起學諸波羅蜜從一地至一
地乃至佛地是問曰帝釋何以故言佛説
行者受持般若功徳未盡答曰般若波羅
蜜無量無邊功徳亦無量無邊説未究竟中
間外道梵志及魔來故傍及異事今還欲續
聞帝釋深愛福徳果報樂聞般若功徳
聽無厭足今更欲聞説故自説因縁世尊
若人受持般若波羅蜜乃至正憶念則受三
世諸佛無上道功徳智慧所以者何般若中
應求一切種智一切種智中應求般若如
上品未説行者若受持般若波羅蜜發
心求阿耨多羅三藐三菩提爲度衆生故
集般若波羅蜜等諸功徳所謂十善道乃
至十八不共法現於世間是善法因縁故
有刹利大姓乃至諸佛佛告天帝是人不
但得如上功徳亦得無量戒衆等功徳戒
衆者是菩薩行般若波羅蜜於一切衆生中
修畢竟無畏施衆生十方中數無量無邊三
世中數亦無量無邊六道四生種類各各相
亦無量無邊於此無量無邊衆生中施第一
所愛樂物所謂壽命是故得無量戒衆果
報如是不殺等戒但説名字則二百五十
毘尼中略説則八萬四千廣説則無量無邊
是戒凡夫人或一日受或一世或百千萬世
菩薩世世於一切衆生中施無畏乃至入
無餘涅槃是名無量戒衆乃至解脱知見
衆亦如是隨義分別是五衆功徳勝於二
乘不可計量若人書寫供養般若波羅蜜
得今世後世功徳問曰今世後世功徳深重
書持供養輕微云得得二世功徳答曰供
養有二種一者効他供養二者深心供養
知般若功徳深心供養故得二世功徳
是般若有種種門入若聞持乃至正憶念者
智慧精進門入書寫供養者信及精進門入
若一心深信則供養經卷勝若不一心
雖受持而不如復次有如如意寶珠是
無記色法無心無識以衆生福徳因縁故
生有人供養者能令人隨意所得何況般
若波羅蜜是無上智慧諸佛之母諸法寶中
是第一寶若人如所聞一心信受供養云何
不得二世功徳但人不一心供養又先世
重罪故雖供養般若而不得如上功徳般
若無咎
經佛告釋提桓因憍尸迦是善男子善女
人欲讀誦説般若波羅蜜時無量百千諸天
皆來聽法是善男子善女人説般若波羅蜜
法諸天子益其膽力是諸法師若疲極不
欲説法諸天益其膽力故便更能説善男
子善女人受持是般若波羅蜜乃至正憶念
供養華香乃至伎樂故亦得是今世功徳復
次憍尸迦是善男子善女人於四部衆中説
般若波羅蜜時心無怯弱若有論難亦無畏
想何以故是善男子善女人爲般若波羅蜜
所護持故般若波羅蜜中亦分別一切法若
世間若出世間若有漏若無漏若善若不善
若有爲若無爲若聲聞法若辟支佛法若菩
薩法若佛法善男子善女人住内空乃至住
無法有法空故不見有能難般若波羅蜜者
亦不見受難者亦不見般若波羅蜜如是善
男子善女人爲般若波羅蜜所護持故無有
能難壞者復次善男子善女人受持般若波
羅蜜乃至正憶念時不沒不畏不怖何以故
是善男子善女人不見是法沒者恐怖者憍
尸迦善男子善女人受持般若波羅蜜乃至
正憶念華香供養乃至幡蓋亦得是今世功
徳復次憍尸迦善男子善女人受持般若波
羅蜜乃至正憶念書持經卷華香供養乃至
幡蓋是人爲父母所愛宗親知識所念諸沙
門婆羅門所敬十方諸佛及菩薩摩訶薩辟
支佛阿羅漢乃至須陀洹所愛敬一切世間
若天若魔若梵及阿修羅等皆亦愛敬是人
行檀波羅蜜檀波羅蜜無有斷絶時尸羅波
羅蜜羼提波羅蜜毘梨耶波羅蜜禪波羅蜜
般若波羅蜜亦無有斷絶時修内空不斷乃
至修無法有法空不斷修四念處不斷乃至
修十八不共法不斷修諸三昧門不斷修諸
陀羅尼門不斷諸菩薩神通不斷成就衆生
淨佛世界不斷乃至修一切種智不斷是人
亦能降伏難論毀謗善男子善女人受持般
若波羅蜜乃至正憶念不離薩婆若心書持
經卷華香供養乃至幡蓋亦得是今世後世
功徳復次憍尸迦善男子善女人書持經卷
在所住處三千大千世界中所有諸四天王
天發阿耨多羅三藐三菩提心者皆來到是
處見般若波羅蜜受讀誦説供養禮拜還
去三十三天夜摩天兜率陀天化樂天他化
自在天梵衆天梵輔天梵會天大梵天光天
少光天無量光天光音天淨天少淨天無量
淨天遍淨天無蔭行天福徳天廣果天發
阿耨多羅三藐三菩提心者皆來到是處見
般若波羅蜜受讀誦説供養禮拜還去淨居
諸天所謂無誑天無熱天妙見天喜見天色
究竟天皆來到是處見是般若波羅蜜受
讀誦説供養禮拜還去復次憍尸迦十方世
界中諸四天王天乃至廣果天發阿耨多羅
三藐三菩提心及淨居天并餘諸天龍鬼神
揵闥婆阿修羅迦樓羅緊那羅摩睺羅伽亦來
見般若波羅蜜受讀誦説供養禮拜還去是
善男子善女人應作是念十方世界中諸四
天王天乃至廣果天發阿耨多羅三藐三菩
提心及淨居天并餘諸天龍鬼神揵闥婆阿
修羅迦樓羅緊那羅摩睺羅伽來見般若波
羅蜜受讀誦説供養禮拜我則法施已憍尸
迦三千大千世界中所有諸四天王天乃至
阿迦尼吒天乃至十方世界中諸四天王
天乃至阿迦尼吒天發阿耨多羅三藐三菩
提心者護持是善男子善女人諸惡不能得
便除其宿命重罪憍尸迦是善男子善女人
亦得是今世功徳所謂諸天子發阿耨多羅
三藐三菩提心皆來到是處何以故憍尸
迦諸天子發阿耨多羅三藐三菩提心欲救
護一切衆生不捨一切衆生安樂一切衆生
故爾時釋提桓因白佛言世尊善男子善女
人云何當知諸四天王天乃至阿迦尼吒天
來及十方世界中諸四天王天乃至阿迦尼
吒天來見般若波羅蜜受讀誦説供養禮拜
時佛告釋提桓因憍尸迦若善男子善女人
見大淨光明必知有大徳諸天來見般若波羅
蜜受讀誦説供養禮拜時復次憍尸迦若
善男子善女人若聞異妙香必知有大徳諸天
來見般若波羅蜜受讀誦説供養禮拜時復
次憍尸迦善男子善女人行淨潔故諸天來
到其處見般若波羅蜜受讀誦説供養歡喜
禮拜是中有小鬼輩即時出去不能堪任
是大徳諸天威徳故以是大徳諸天來故
是善男子善女人生大心以是故般若波羅
蜜所住處四面不應有諸不淨應然燈燒香
散衆名華衆香塗地衆蓋幢幡種種嚴飾復
次憍尸迦善男子善女人説法時終無疲
極自覺身輕心樂隨法偃息臥覺安隱
無諸惡夢夢中見諸佛三十二相八十隨形
好比丘僧恭敬圍遶而爲説法在諸佛邊聽
受法教所謂六波羅蜜四念處乃至十八不
共法分別六波羅蜜義四念處乃至十八不
共法亦分別其義亦見菩提樹莊嚴殊妙
見諸菩薩趣菩提樹得阿耨多羅三藐三菩
提見諸佛成已轉法輪見百千萬菩薩共集
法論義應如是求薩婆若應如是成就衆
生應如是淨佛世界亦見十方無數百千
萬億諸佛亦聞其名號某方某界某佛
若干百千萬菩薩若干百千萬聲聞恭
敬圍繞説法復見十方無數百千萬億諸佛
般涅槃復見無數百千萬億諸佛七寶塔見
供養諸佛塔恭敬尊重讃歎華香乃至幢
蓋憍尸迦是善男子善女人見如是善夢臥
安覺安諸天益其氣力自覺身體輕便不
大貪著飮食衣服臥具湯藥於此四供養其
心輕微譬如比丘坐禪從禪定起心與定
合不貪著飮食其心輕微何以故憍尸迦
諸天法應以諸味之精益其氣力故十方諸
佛及天龍鬼神阿修羅揵闥婆迦樓羅緊那
羅摩睺羅伽亦益其氣力如是憍尸迦善男
子善女人欲得今世如是功徳應當受持般
若波羅蜜親近讀誦説正憶念亦不離薩婆
若心憍尸迦善男子善女人雖不能受持乃
至正憶念應當書持經卷恭敬供養尊重讃
歎華香瓔珞乃至幡蓋憍尸迦若善男子
善女人聞是般若波羅蜜受持讀誦説正憶
念書經卷恭敬供養尊重讃歎華香乃至幢
蓋是善男子善女人功徳甚多勝於供養十
方諸佛及弟子恭敬尊重讃歎衣服飮食臥
具湯藥諸佛及弟子般涅槃後起七寶塔恭
敬供養尊重讃歎華香乃至幢蓋
論問曰天上自有般若何以來至説法人
所益其膽力答曰天上雖有般若諸天憐
愍衆生故來天來惡鬼遠去益法師膽
力令其樂説又使衆生益加信敬以是故
來有人言天甘露味微細沾洽能入孔孔
使善男子四大諸情柔軟輕利樂有所説問
曰一切説般若者皆得諸天甘露味令其
樂説不答曰不也若有行者一心求佛道
折伏結使衣服淨潔所説法處清淨華香
幡蓋香水灑地無諸不淨是故諸天歡喜亦
利益諸聽法者説法者雖不多讀内外經
書深入般若波羅蜜義故心不怯弱不沒
不畏不恐何以故般若波羅蜜中無有定
法可執可難可破故復次是般若波羅蜜
中亦分別説諸法世間出世間常無常善不
善等無法不有以備有諸法故不怯不
畏若但有一法則多所闕故有恐畏是
菩薩行般若波羅蜜煩惱折薄諸福徳増
益薫身故威徳可敬身是功徳住處故雖
形體醜陋無所能作猶爲人所愛重何況
自然端正能利益人問曰若諸佛沙門婆
羅門所愛敬可爾父母愛念何足稱答曰
人雖父母所生不順父母教則不愛念菩
薩於恭順之中倍復殊勝供養恭敬尊
重道徳故沙門婆羅門愛敬平實至誠口
不妄言深愛後世功徳不著今世樂接
養下人不自高大若見他有過尚不説其
實何況讒毀若必不得已終不盡説給
恤孤窮不私附己如是等事皆是般若
波羅蜜力是人功徳遠聞故諸天世人皆所
愛敬是供養般若波羅蜜故世世常得六
波羅蜜等無有斷絶時是人福徳智慧名聞
故若有問難毀謗悉能降伏復次諸天爲
供養般若波羅蜜故來至般若所住處復
次山河樹木土地城廓一切鬼神皆屬四天
王四天王來故皆隨從共來是諸鬼神中
有不得般若經卷者是故來至般若波羅
蜜處供養讀誦禮拜亦爲利益善男子故
此亦是今世功徳以諸天善神來故天帝破
肉眼人疑故問云何知大徳天來答時見
大光明若聞殊異之香亦以如先説住處
清淨故問曰人身不淨内充外淨何益答
曰淨其住處及以衣服則外無不淨外無




不淨故諸天歡喜譬如國王大人來處群
細庶民避去諸大徳天來小鬼去亦如是
大天威徳重故舊住小鬼避去是諸大天來
近故是人心則清淨廣大行者若欲令大徳
天來當如經所説惡鬼遠去故身心輕便
所以者何近諸惡鬼令人身心漸惡譬如
近瞋人喜令人瞋近美色則令人好色情
發是人内外惡因縁遠離故臥安覺安無諸
惡夢若夢但見諸佛如經所説問曰般若
波羅蜜在佛身中若供養一佛則供養般
若波羅蜜何以言供養十方佛不如供養
般若波羅蜜答曰供養者心若供養佛取
人相人畢竟不可得以取相故福田雖大
而功徳薄少供養般若波羅蜜者則如
所聞般若中不取人相不取法相用是
心供養故福徳大復次般若波羅蜜是一切
十方諸佛母亦是諸佛師諸佛得是身三十
二相八十隨形好及無量光明神通變化皆
是般若波羅蜜力以是故供養般若波羅
蜜勝以是等因縁故勝供養十方諸佛非
不敬佛
大智度論卷第五十八

大智度論釋校量舍利品第三
十七卷五
十九
　　聖者龍樹造
　　後秦龜茲國三藏鳩摩羅什譯
經佛告釋提桓因言憍尸迦若滿閻浮提
佛舍利作一分復有人書般若波羅蜜經卷
作一分二分之中汝取何所釋提桓因白
佛言世尊若滿閻浮提佛舍利作一分般若
波羅蜜經卷作一分二分之中我寧取般若波
羅蜜經卷何以故世尊我於佛舍利非不恭
敬非不尊重以舍利從般若波羅蜜中生般
若波羅蜜薫修故是舍利得供養恭敬尊重
讃歎爾時舍利弗問釋提桓因憍尸迦是般
若波羅蜜不可取無色無形無對一相所謂
無相汝云何欲取何以故是般若波羅蜜不
爲取故出不爲捨故出不爲増減聚散損益
垢淨故出是般若波羅蜜不與諸佛法不捨
凡人法不與辟支佛法阿羅漢法學法不捨
凡人法不與無爲性不捨有爲性不與内空
乃至無法有法空不與四念處乃至一切種
智不捨凡人法釋提桓因語舍利弗如是如
是舍利弗若有人知是般若波羅蜜不與諸
佛法不捨凡人法乃至不與一切種智不捨
凡人法是菩薩摩訶薩能行般若波羅蜜能
修般若波羅蜜何以故般若波羅蜜不行二
法故不二法相是般若波羅蜜不二法相是
禪波羅蜜乃至檀波羅蜜爾時佛讃釋提桓
因言善哉善哉憍尸迦如汝所説般若波羅
蜜不行二法故不二法相是般若波羅蜜
不二法相是禪波羅蜜乃至檀波羅蜜憍尸
迦若人欲得法性二相者是人爲欲得般若
波羅蜜二相何以故憍尸迦法性般若波羅
蜜無二無別乃至檀波羅蜜亦如是若人欲
得實際不可思議性二相者是人爲欲得般
若波羅蜜二相何以故般若波羅蜜不可思
議性無二無別釋提桓因白佛言世尊一切
世間人及諸天阿修羅應禮拜供養般若波
羅蜜何以故諸菩薩摩訶薩般若波羅蜜中
學得阿耨多羅三藐三菩提世尊我常在善
法堂上坐我若不在坐時諸天子來供養我
故爲我坐處作禮遶竟還去諸天子作是念
釋提桓因在是處坐爲諸三十三天説法故
如是世尊在所處書是般若波羅蜜經卷受
持讀誦爲他演説是處十方世界中諸天龍
夜叉揵闥婆阿修羅迦樓羅緊那羅摩睺羅
伽皆來禮拜般若波羅蜜供養已去何以故
是般若波羅蜜中生諸佛及一切衆生樂具
故諸佛舍利亦是一切種智住處因縁以是
故世尊二分中我取般若波羅蜜復次世尊
我若受持讀誦般若波羅蜜心深入法中我
是時不見怖畏相何以故世尊是般若波羅
蜜無相無貎無言無説世尊無相無貎無言
無説是般若波羅蜜乃至是一切種智世尊
般若波羅蜜若當有相非無相者諸佛不應
知一切法無相無貎無言無説得阿耨多羅
三藐三菩提爲弟子説諸法無相無貎無言無
説世尊用般若波羅蜜實是無相無貎無言
無説故諸佛知一切諸法無相無貎無言無説
得阿耨多羅三藐三菩提爲弟子説諸法亦
無相無貎無言無説以是故世尊是般若
波羅蜜一切世間諸天人阿修羅應供養恭
敬尊重讃歎華香瓔珞乃至幡蓋復次世尊
若有人受持般若波羅蜜親近讀誦説正憶念
及書寫供養華香乃至幡蓋是人不墮地獄
畜生餓鬼道中不墮聲聞辟支佛地乃至得
阿耨多羅三藐三菩提常見諸佛從一佛界
至一佛界供養諸佛恭敬尊重讃歎華香乃
至幡蓋復次世尊滿三千大千世界佛舍利
作一分書般若波羅蜜經卷作一分是二分
中我故取般若波羅蜜何以故世尊是般
若波羅蜜中生諸佛舍利以是故舍利得供
養恭敬尊重讃歎是善男子善女人供養恭
敬舍利故受天上人中福樂常不墮三惡道
如所願漸以三乘法入涅槃是故世尊若有
見現在佛若見般若波羅蜜經卷等無異何
以故世尊是般若波羅蜜與佛無二無別故」
論問曰上以起七寶塔校供養般若波
羅蜜義已具足今佛何以以舍利經卷對
校答曰先明七寶塔是舍利住處今但明
舍利以對經卷舍利雖不及般若而滿閻
浮提般若妙故但明經卷復次出家人多貪
智慧智慧是解脱因縁故在家人多貪福徳
福徳是樂因縁故出家人多貪意識所知
物在家人多貪五識所知物釋提桓因已證
福樂果報最大於在家人中最爲尊勝以
是故佛問釋提桓因釋提桓因言我於二
分中取般若波羅蜜經卷此中自説因縁
世尊我不敢輕慢不恭敬舍利我知供養
芥子許舍利功徳無量無邊乃至得佛功徳
不盡何況滿閻浮提世尊菩薩受身便有
舍利人所不貴得成佛時舍利以般若熏
修故人所恭敬尊重供養是故二分中我
取勝者問曰舍利弗知釋提桓因以世諦
故言取般若波羅蜜何以故難答曰釋提
桓因在家中爲煩惱所縛五欲所覆而能
説般若波羅蜜是事希有以是故舍利弗
質問欲令釋提桓因更問佛深義故難釋
提桓因順舍利弗意答言如是釋提桓因
意於一切法中無二相不以舍利爲小
不以般若波羅蜜爲大般若波羅蜜無二
無分別相爲利益新發意菩薩故致以
世諦如是説般若波羅蜜能令衆生心無
二無分別以是利益故我取般若是時佛
讃釋提桓因善哉善哉以能分別諸法亦
能善説般若相故所謂無二相是故讃歎
佛此中自説譬喩若人欲分別法性實際
等作二分是人爲欲分別般若波羅蜜作
二分帝釋自説般若又聞佛重説其心清
淨深信歡喜言一切世間所應禮敬帝釋此
中自説因縁一切菩薩學是般若得阿耨
多羅三藐三菩提又此中以己身爲喩己
身喩佛般若經卷喩坐處有人言己身喩
般若坐處喩舍利是故二分中我取般若
復次世尊我若受持般若讀誦是時乃至不
見怖畏相何況實怖畏所以者何一切諸
法無相無言無説故般若波羅蜜能令人得
是無相法故無所畏受持供養般若者
不墮三惡趣及二乘道世世不離諸佛常
供養十方諸佛是故般若波羅蜜一切世間
所應供養復次佛開其初以舍利滿閻
浮提帝釋既悟二事勝負爲一切衆生故
廣増至三千大千世界此中自説因縁見
般若波羅蜜與見佛無異
經復次世尊如佛住三事示現説十二部
經修多羅祇夜乃至優婆提舍復有善男子
善女人受持誦説是般若波羅蜜等無異何
以故世尊是般若波羅蜜中生三事示現
及十二部經修多羅乃至優波提舍故復次
世尊十方諸佛住三事示現説十二部經脩
多羅乃至優波提舍復有人受般若波羅蜜
爲他人説等無異何以故般若波羅蜜中生
諸佛亦生十二部經修多羅乃至優波提
舍復次世尊若有供養十方如恒河沙等世
界中諸佛恭敬尊重讃歎華香乃至幡蓋復
有人書般若波羅蜜經卷恭敬尊重讃歎華香
乃至幡蓋其福正等何以故十方諸佛皆從
般若波羅蜜中生復次世尊善男子善女人
聞是般若波羅蜜受持讀誦正憶念亦爲他
人説是人不墮地獄道畜生餓鬼道亦不墮
聲聞辟支佛地何以故當知是善男子善女
人正住阿鞞跋致地中故是般若波羅蜜遠
離一切苦惱衰病復次世尊若有善男子善
女人書是般若波羅蜜經卷受持親近供養
恭敬尊重讃歎是人離諸恐怖世尊譬如
負債人親近國王供給左右債主反更供
養恭敬是人是人不復畏怖何以故世尊
此人依近國王憑恃有力故如是世尊諸
佛舍利是般若波羅蜜薫修故得供養
恭敬世尊當知般若波羅蜜如王舍利如
負債人負債人依王故得供養舍利亦依般
若波羅蜜修薫故得供養世尊當知諸佛一
切種智亦從般若波羅蜜修薫故得成就以
是故世尊二分中我取般若波羅蜜何以
故世尊般若波羅蜜中生諸佛舍利三十二
相般若波羅蜜中亦生佛十力四無所畏四
無礙智十八不共法大慈大悲世尊般若波
羅蜜中生五波羅蜜使得波羅蜜名字般若
波羅蜜中生諸佛一切種智復次世尊所在
三千大千世界中若有受持供養恭敬尊重
讃歎般若波羅蜜是處若人若非人不能得
其便是人漸漸得入涅槃世尊般若波羅蜜
爲大利益如是於三千大千世界中能作佛
事世尊所在處有般若波羅蜜則爲有佛
世尊譬如無價摩尼寶在所住處非人不得
其便若男子若女人有熱病以是珠著身
上熱病即時除差若有風病若有冷病若有
雜熱風冷病以珠著身上皆悉除愈若闇中
是寶能令明熱時能令涼寒時能令温珠所
住處其地不寒不熱時節和適其處亦無諸
餘毒螫若男子女人爲毒蛇所螫以珠示
之毒即除滅復次世尊若男子女人眼痛膚
曀盲瞽以珠示之即時除愈若有癩瘡
惡腫以珠著其身上病即除愈復次世尊是
摩尼寶所在水中水隨作一色若以青物裹
著水中水色即爲青若黄赤白紅縹物裹
著水中水隨作黄赤白紅縹色如是等種種
色物裹著水中水隨作種種色世尊若水
濁以珠著中水即爲清是珠其徳如是爾
時阿難問釋提桓因言憍尸迦是摩尼寶爲
是天上寶爲是閻浮提寶釋提桓因語阿難
是天上寶閻浮提人亦有是寶但功徳相少
不具足天上寶清淨輕妙不可以譬喩爲比
復次世尊是摩尼寶若著篋中擧珠出其功
徳薫篋故人皆愛敬如是世尊在所住處
有書般若波羅蜜經卷是處則無衆惱之患
亦如摩尼寶所著處則無衆難世尊佛般
泥洹後舍利得供養皆般若波羅蜜力禪
波羅蜜乃至檀波羅蜜内空乃至無法有法
空四念處乃至十八不共法一切智法相法
住法位法性實際不可思議性一切種智是
諸功徳力善男子善女人作是念是佛舍利
一切智一切種智大慈大悲斷一切結使及
習常捨行不錯謬法等諸佛功徳住處以是
故舍利得供養世尊舍利是諸功徳寶波羅
蜜住處不垢不淨波羅蜜住處不生不滅
波羅蜜不入不出波羅蜜不増不損波羅蜜
不來不去不住波羅蜜是佛舍利是諸法相
波羅蜜住處以是諸法相波羅蜜薫修故舍
利得供養復次世尊置三千大千世界滿中
舍利如恒河沙等諸世界滿其中舍利作一
分有人書般若波羅蜜經卷作一分二分之
中我取般若波羅蜜何以故是般若波羅
蜜中生諸佛舍利是般若波羅蜜修薫故舍
利得供養世尊若有善男子善女人供養舍
利恭敬尊重讃歎其功徳報不可得邊受人
中天上福樂所謂刹利大姓婆羅門大姓居
士大家四天王天處乃至他化自在天中受
福樂亦以是福徳因縁故當得盡苦若受
是般若波羅蜜讀誦説正憶念是人能具足
禪波羅蜜乃至能具足檀波羅蜜能具足四
念處乃至能具足十八不共法過聲聞辟支
佛地住菩薩位住菩薩位已得菩薩神通
從一佛界至一佛界是菩薩爲衆生故受
身隨其所應成就衆生若作轉輪聖王若作
刹利大姓若作婆羅門大姓成就衆生以是
故世尊我不爲輕慢不恭敬故不取舍利以
善男子善女人供養般若波羅蜜則爲供養舍
利故復次世尊有人欲見十方無量阿僧祇
諸世界中現在諸佛法身色身是人應聞受
持般若波羅蜜讀誦正憶念爲他人廣説如
是善男子善女人當見十方無量阿僧祇世
界中諸佛法身色身是善男子善女人行般
若波羅蜜亦應以法相修念佛三昧復次善
男子善女人欲見現在諸佛應當受是般若
波羅蜜乃至正憶念
論復次佛住三事示現説十二部經者
問曰一切説法人中無與佛等者佛説十
二部經則無不備具云何善男子但受持
讀誦般若與佛等無異答曰此中佛欲稱
歎般若爲大故於十二部經中般若爲最
勝所以者何説是般若波羅蜜多有發菩
薩心説十二部經雜發三乘意故不以菩
薩功徳比佛無量身此説法身菩薩但説
般若勸導大乘佛雜説勸導三乘故等無
異復次三事示現及十二部經根本者所謂
般若波羅蜜是供養十方如恒河沙等諸佛
若復有供養般若經卷亦等無異此中佛
説般若所以福徳勝因縁所謂般若能破
一切苦惱衰病怖畏等如負債人依王
王喩般若負債人喩舍利舍利是先世
業因縁所成因縁中應償諸對以般若波
羅蜜薫修故宿命因縁諸對及飢渇寒熱
所不能得而得諸天世人所見供養如
負債人依王反爲債主所敬先説無諸
衰病及怖畏以明内今説摩尼寶人非人不
得其便以明外是人供養般若波羅蜜故
若今世若後世若身衰心病盡皆能除諸善
願事隨意能與得是般若波羅蜜大寶故
無諸怖畏無所乏短譬如無價寶珠所願
皆得問曰摩尼寶珠於頗梨金銀車磲馬瑙
琉璃珊瑚琥珀金剛等中是何等寶答曰
有人言此寶珠從龍王腦中出人得此珠
毒不能害入火不能燒有如是等功徳
有人言是帝釋所執金鋼用與阿修羅鬪
時碎落閻浮提有人言諸過去久遠佛舍
利法既滅盡舍利變成此珠以益衆生有
人言衆生福徳因縁故自然有此珠譬如
罪因縁故地獄中自然有治罪之器此寶珠
名如意無有定色清徹輕妙四天下物皆
悉照現如意珠義如先説是寶常能出一切
寶物衣服飮食隨意所欲盡能與之亦能
除諸衰惱病苦等是寶珠有二種有天上
如意寶有人間如意寶諸天福徳厚故珠徳
具足人福徳薄故珠徳不具足是珠所著
房舍函篋之中其處亦有威徳般若波羅蜜
亦如是者如如意寶珠能與在家人今世
富樂隨意所欲般若波羅蜜能與出家求道
人三乘解脱樂隨意所願如意寶珠在所著
處非人不得其便般若波羅蜜亦如是行
者心與相應惡邪羅刹不能入其心中沮
壞道意奪智慧命復次般若波羅蜜所在
處魔若魔民地神夜叉諸惡鬼等不能得
便如寶珠能除四百四病根本四病風
熱冷雜般若波羅蜜亦能除八萬四千病
根本四病貪瞋癡等分婬欲病分二萬一千
瞋恚病分二萬一千愚癡病分二萬一千等
分病分二萬一千以不淨觀除貪欲以慈
悲心除瞋恚以觀因縁除愚癡總上三
藥或不淨或慈悲或觀因縁除等分病如
寶珠能除黒闇般若亦如是能除三界黒
闇如寶珠能除熱般若亦如是能除婬欲
瞋恚熱如寶珠能除冷般若亦如是能除
無明不信不恭敬懈怠等冷心日月皆諸寶
所成日能作熱月能作冷雖倶利益衆
生以不能兼故不名爲如意寶珠所在
處毒蛇等諸惡蟲所不能害般若亦如是
貪欲等毒所不能病若有人毒蛇所螫持
寶珠示之即時除愈有人爲貪欲等毒蛇
所螫得般若波羅蜜貪恚毒即除如難
陀鴦群梨摩羅等有人眼痛盲瞽以寶珠
示之即時除愈般若波羅蜜亦如是有人
以無明疑悔顛倒邪見等破慧眼得般若
即時明了如人癩瘡癰腫以寶珠示之
即時除愈般若亦如是五逆癩罪等得般
若即時消滅如以種種色裹寶珠著水中
隨作一色般若亦如是行者得般若力故
心則柔軟無所著隨信手五根等亦隨
順四禪四無量心背捨勝處及一切入復次
於須陀洹斯陀含阿那含阿羅漢辟支佛地
隨順遍學無所違逆第六縹色者是虚空
色行者得般若觀諸法空心亦隨順不著
如是等種種者入一切諸法皆隨順無礙
如水渾濁雜色不淨以珠著中皆清淨一色
般若亦如是人有種種煩惱邪見戲論擾心
渾濁得般若則清淨一色如如意珠有無
量功徳般若功徳亦如是今當別相説般若
功徳是如意珠但能除惡鬼不能壞魔天
般若則能除二事珠能治身病般若能治
身心病珠能治人神所治病般若能治一
切天龍鬼神所不能治病珠能治世世曾所
治病般若能治無始世界來未曾所治病
如是等種種差別珠能照所住處夜闇般
若能照一切煩惱相應無明黒闇及不共無
明一切法中不了癡黒闇珠但能破所住處
熱不能破餘處熱般若力乃至無量世界
劫盡大火一吹能滅何況一處熱珠但能除
形質火日之熱般若能除三毒心熱珠能
除風雨寒雪般若能除十方無量世界衆生
不信不恭敬懈怠心等寒珠能却外毒螫不
能除四大毒蛇般若能畢竟除此二種毒
珠不能治邪見毒般若能除珠能治肉眼
般若能治慧眼珠能治近見眼般若能治
遠見眼珠能治肉眼肉眼不作珠般若能
治慧眼慧眼即作般若珠能治肉眼後病
復發般若治慧眼畢竟清淨珠能治癩
瘡惡腫般若能治身癩心癩問曰四種病
中攝一切病何以故別説眼痛癩病等答
曰眼是身中第一所用最貴是故別説諸病
中癩病最重宿命罪因縁故難治是故更説
珠能令水隨所裹色般若能隨順心數善
法珠不能轉人心般若能轉一切衆生心
性所樂所欲珠能令所著處濁水清非一切
水般若力能令六覺濁心即時清淨又於
諸龍王鬼神王人王等貪恚濁心能令清淨
殊能使所著函篋房舍有威徳般若力能
度十方無量世界阿僧祇衆生令有威徳
珠功徳力入函篋函篋不能與人隨意
功徳舍利得般若薫修故有人供養必還
得般若而得成佛是函篋凡夫之人所
貴舍利凡夫聖人所貴函篋世間受樂人
所貴舍利出世間世間受樂人所貴般若
是如意寶珠函篋是舍利舍利中雖無般
若般若所薫故得供養復次諸聖法中
般若第一無可譬喩以世間人貴是寶珠
故以珠爲喩人見如意寶珠所願皆得
若見珠所住處亦得少願行者亦如是得
是般若波羅蜜義即入佛道若見般若所住
舍利供養故得今世後世無量福樂久必
得道如是總相別相應當知問曰般若若
有如是功徳者何以故説舍利是五波羅
蜜乃至一切種智所住處故得供養答曰先
已説一切諸法般若波羅蜜爲首爲明導
譬如王來必有將從但擧其主名餘者
已盡得讃般若波羅蜜是義先已説
經復次世尊有二種法相有爲諸法相無
爲諸法相云何名有爲諸法相所謂内空中
智慧乃至無法有法空中智慧四念處中智
慧乃至八聖道分中智慧佛十力四無所畏
四無礙智十八不共法中智慧善法中不善
法中有漏法中無漏法中世間法中出世
間法中智慧是名有爲諸法法相云何名
無爲諸法法相若法無生無滅無住無異無
垢無淨無増無減諸法自性云何名諸法自
性諸法無所有性是諸法自性是名無爲
諸法相爾時佛告釋提桓因如是如是憍尸
迦過去諸佛因是般若波羅蜜得阿耨多羅
三藐三菩提過去諸佛弟子亦因般若波羅
蜜得須陀洹道乃至阿羅漢辟支佛道未來
現在世十方無量阿僧祇諸佛因是般若波
羅蜜得阿耨多羅三藐三菩提未來現在諸
佛弟子亦因般若波羅蜜得須陀洹道乃
至辟支佛道何以故般若波羅蜜中廣説三
乘義以無相法故無生無滅法故無垢無淨
法故無作無起不入不出不増不損不取不
捨法故以俗法故非以第一義何以故是
般若波羅蜜非此非彼非高非下非等非不
等非相非無相非世間非出世間非有漏
非無漏非有爲非無爲非善非不善非過去
非未來非現在何以故憍尸迦般若波羅
蜜不取聲聞辟支佛法亦不捨凡夫法釋提
桓因白佛言世尊菩薩摩訶薩行般若波羅
蜜知一切衆生心亦不得衆生乃至知者見
者亦不得是菩薩不得色不得受想行識不
得眼乃至意不得色乃至法不得眼觸因縁
生受乃至意觸因縁生受不得四念處乃至
十八不共法不得阿耨多羅三藐三菩提不
得諸佛法不得佛何以故般若波羅蜜不爲
得法故出何以故般若波羅蜜性無所有不
可得所用法不可得處亦不可得佛告釋提
桓因如是如是憍尸迦如汝所説菩薩摩
訶薩長夜行般若波羅蜜阿耨多羅三藐三
菩提不可得何況菩薩及菩薩法爾時釋提
桓因白佛言世尊菩薩摩訶薩但行般若波
羅蜜不行餘波羅蜜耶佛告釋提桓因言憍
尸迦菩薩盡行六波羅蜜法以無所得故行
檀波羅蜜不得施者不得受者不得財物行
尸羅波羅蜜不得戒不得持戒人不得破戒
人乃至行般若波羅蜜不得智慧不得智慧
人不得無智慧人憍尸迦菩薩摩訶薩行布
施時般若波羅蜜爲作明導能具足檀波羅
蜜菩薩摩訶薩行持戒時般若波羅蜜爲作
明導能具足尸羅波羅蜜菩薩摩訶薩行忍
辱時般若波羅蜜爲作明導能具足羼提波
羅蜜菩薩摩訶薩行精進時般若波羅蜜爲
作明導能具足毘梨耶波羅蜜菩薩摩訶薩
行禪時般若波羅蜜爲作明導能具足禪波
羅蜜菩薩摩訶薩觀諸法時般若波羅蜜爲
作明導能具足般若波羅蜜一切法以無
所得故所謂色乃至一切種智憍尸迦譬如
閻浮提諸樹種種葉種種華種種果種種色其
蔭無差別諸波羅蜜入般若波羅蜜中至薩婆
若無差別亦如是以無所得故釋提桓因白
佛言世尊般若波羅蜜大功徳成就世尊
般若波羅蜜一切功徳成就世尊般若波羅
蜜無量功徳成就無邊功徳成就無等功徳
成就世尊若有善男子善女人書是般若波
羅蜜經卷恭敬供養尊重讃歎華香乃至幡
蓋如般若波羅蜜所説正憶念復有善男子
善女人書般若波羅蜜經卷與他人其福何
所爲多佛告釋提桓因憍尸迦我還問汝
隨汝意報我若有善男子善女人供養諸佛
舍利恭敬尊重讃歎華香乃至幡蓋若復有
人分舍利如芥子許與他人令供養恭敬尊
重讃歎華香乃至幡蓋其福何所爲多釋提
桓因白佛言世尊如我從佛聞法中義若
有善男子善女人自供養舍利乃至幡蓋
若復有人分舍利如芥子許與他人令供養
其福甚多世尊佛見是福利衆生故入金
剛三昧中碎金剛身作末舍利何以故有
人佛滅度後供養佛舍利乃至如芥子許其
福報無邊乃至苦盡故佛告釋提桓因如是
如是憍尸迦若善男子善女人書般若波羅
蜜經卷供養恭敬華香乃至幡蓋若復有人
書般若波羅蜜經卷與他人令學是善男子
善女人其福甚多復次憍尸迦善男子善女
人如般若波羅蜜中義爲他人説開示分別
令易解是善男子善女人勝於前善男子善
女人功徳所從聞般若波羅蜜當視其人如
佛亦如高勝梵行人何以故當知般若波羅
蜜即是佛般若波羅蜜不異佛佛不異般若
波羅蜜過去未來現在諸佛皆從般若波羅
蜜中學得阿耨多羅三藐三菩提及高勝梵
行人高勝梵行人者所謂阿鞞跋致菩薩摩
訶薩亦學是般若波羅蜜當得阿耨多羅三
藐三菩提聲聞人亦學是般若波羅蜜得阿
羅漢道求辟支佛道人亦學是般若波羅
蜜得辟支佛道菩薩亦學是般若波羅蜜
得入菩薩位以是故憍尸迦善男子善女
人欲供養現在諸佛恭敬尊重讃歎華香乃
至幡蓋當供養般若波羅蜜我見是利益
初得阿耨多羅三藐三菩提時作如是念誰
有可供養恭敬尊重讃歎依止住者憍尸迦
我一切世間中若天若魔若梵若沙門婆羅
門中不見與我等者何況有勝者我自
思念我所得法自致作佛我供養是法恭
敬尊重讃歎當依止住依是法何等是法
所謂般若波羅蜜憍尸迦我自供養是般若
波羅蜜恭敬尊重讃歎已依止住何況善男
子善女人欲得阿耨多羅三藐三菩提而不
供養般若波羅蜜恭敬尊重讃歎華香瓔珞
乃至幡蓋何以故般若波羅蜜中生諸菩薩
摩訶薩諸菩薩摩訶薩中生諸佛以是故憍
尸迦善男子善女人若求佛道若求辟支佛
道若求聲聞道皆應供養般若波羅蜜恭敬
尊重讃歎華香乃至幡蓋
論問曰何因縁故説是有爲法無爲法
相答曰帝釋讃歎般若波羅蜜攝一切法
此中欲説因縁有爲法相所謂十八空三十
七品乃至十八不共法略説善不善等乃至
世間出世間是名有爲法相何以故是作
相先無今有已有還無故與上相違即是無
爲法相是二法皆般若波羅蜜中攝有爲
善法是行處無爲法是依止處餘無記不善
法以捨離故不説此是新發意菩薩所
學若得般若波羅蜜方便力應無生忍則
不愛行法不憎捨法不離有爲法而有
無爲法是故不依止涅槃是以經中説般
若波羅蜜中廣説三乘用無相法故無生
無滅等以世諦故作是説非第一義諦菩
薩行是諸法實相雖能觀一切衆生心亦
不得衆生雖能行一切法亦不得一切
法何以故以得無所得般若波羅蜜故佛
可其所歎菩薩常習是行乃至阿耨多羅三
藐三菩提不可得何況餘法帝釋意念若般
若是究竟法者行人但行般若波羅蜜何用
餘法佛答菩薩行六波羅蜜以般若波羅蜜
用無所得法和合故此即是行般若波羅
蜜若但行般若不行五法則功徳不具足
不美不妙譬如愚人不識飮食種具聞
鹽是衆味主便純食鹽失味致患行者
亦如是欲除著心故但行般若反墮邪
見不能増進善法若與五波羅蜜和合
則功徳具足義味調適雖衆行和合般若爲
主若布施等諸法離般若波羅蜜則有種
種差別至般若波羅蜜中皆一相無有
差別譬如閻浮提阿那婆達多池四大河流
一大河有五百小川歸之倶入大海則失
其本名合爲一味無有別異又如樹木枝
葉華果衆色別異蔭則無別問曰蔭亦有差
別樹大則蔭大枝葉華果大小種種異形云
何無差別答曰蔽光故影現無光之處即
名爲蔭蔭不以大小異形爲義問曰行般
若波羅蜜受誦乃至正憶念此事爲難書
持般若經卷與他人爲易功徳尚不應等
云何言勝答曰獨行讀誦正憶念雖難或
以我心故功徳小以經卷與他者有大悲
心作佛道因縁無吾我故功徳爲大如佛
問帝釋若人自供養舍利復有人以舍利
與他令供養其福何所爲多答曰與他人
令供養得福多以無吾我慈悲心與故
佛雖不用福徳見有如是大利益衆生
故是以入金剛三昧自碎其身問曰若福
徳在心佛何用碎身如芥子令人供養
答曰信淨心從二因縁生一者内正憶念
二者外有良福田譬如有好穀子田又良
美所收必多是故心雖好必因舍利然後
得大果報佛既可其言復更自説有人書
寫經卷與人復有人於大衆中廣解其義
其福勝前視是人如佛若次佛如佛若
次佛義如先説佛以二種因縁證般若波
羅蜜爲勝一者三世聖人從中學成聖道
二者我以此法故得成無上聖我今還師
仰此法法者諸法實相所謂般若波羅蜜
憍尸迦我更無所求而猶推尊般若供養
何況善男子不以種種供具供養般若波
羅蜜此中説因縁般若是菩薩根本因縁菩
薩是諸佛根本因縁諸佛是一切世間大利
益安樂因縁是故聲聞辟支佛人欲疾安
隱入三解脱門者猶尚供養般若波羅蜜
何況菩薩供養具者所謂以一心聽受乃至
正憶念及以華香乃至幡蓋
大智度論卷第五十九

大智度論釋挍量法施品
第三十八卷六
十
　　聖者龍樹造
　　後秦龜茲國三藏鳩摩羅什譯
經佛告釋提桓因言憍尸迦若有善男子
善女人教一閻浮提人行十善道於汝意云
何以是因縁故得福多不答言甚多世尊
佛言不如是善男子善女人書持般若波羅
蜜經卷與他人令讀誦説得福多何以故是
般若波羅蜜中廣説諸無漏法善男子善女
人從是中學已學今學當學入正法位中
已入今入當入得須陀洹果已得今得當得
乃至阿羅漢果求辟支佛道亦如是諸菩薩
摩訶薩求阿耨多羅三藐三菩提入正法位
中已入今入當入得阿耨多羅三藐三菩提
已得今得當得憍尸迦何等是無漏法所謂
四念處乃至八聖道分四聖諦内空乃至無
法有法空佛十力乃至十八不共法善男子
善女人學是法得阿耨多羅三藐三菩提已
得今得當得憍尸迦若有善男子善女人教
一人令得須陀洹果是人得福徳勝教一閻
浮提人行十善道何以故憍尸迦教一閻浮
提人行十善道不離地獄畜生餓鬼苦憍尸
迦教一人得須陀洹果離三惡道故乃至
阿羅漢果辟支佛道亦如是憍尸迦若善男
子善女人教一閻浮提人令得須陀洹果斯
陀含果阿那含阿羅漢辟支佛道不如善男
子善女人教一人令得阿耨多羅三藐三菩提
得福多何以故憍尸迦以菩薩因縁故生須
陀洹果乃至阿羅漢辟支佛以菩薩因縁故
生諸佛以是因縁故憍尸迦當知善男子善
女人書般若波羅蜜經卷與他人令書持讀
誦説得福多何以故是般若波羅蜜中廣説
諸善法是善法中學便出生刹利大姓婆羅
門大姓居士大家四天王天乃至非有想非無
想天便有四念處乃至一切種智便有諸須
陀洹乃至阿羅漢辟支佛便有諸佛憍尸迦
置一閻浮提人若有善男子善女人教四天
下世界中衆生令行十善道於汝意云何是
人以是因縁故得福多不答言甚多世尊
佛言不如是善男子善女人書般若波羅
蜜經卷與他人令書持讀誦説得福多餘如
上説憍尸迦置四天下世界中衆生若教小
千世界中衆生令行十善道亦如是憍尸迦
置小千世界中衆生若教二千中世界中衆
生令行十善道若有善男子善女人書般若
波羅蜜經卷與他人令書持讀誦是人得
福多餘如上説憍尸迦置二千中世界中衆
生若教三千大千世界中所有衆生令行十
善道復有人書般若波羅蜜經卷與他人令
書持讀誦是人福徳多憍尸迦置三千大千
世界中衆生若教如恒河沙等世界中所有
衆生令行十善道若復有人書般若波羅蜜
經卷與他人令書持讀誦其福徳多餘如上
説復次憍尸迦有人教一閻浮提衆生令立
四禪四無量心四無色定五神通於汝意云
何是善男子善女人福徳多不釋提桓因言
甚多世尊佛言不如是善男子善女人書般
若波羅蜜經卷與他人令書持讀誦説得福
多何以故是般若波羅蜜中廣説諸善法餘
如上説憍尸迦置閻浮提衆生復置四天
下世界中衆生小千世界中衆生二千中世界
中衆生三千大千世界中衆生憍尸迦若有
人教十方如恒河沙等世界中衆生令立四
禪四無量心四無色定五神通於汝意云何
是人福徳多不答言甚多世尊佛言不如
是善男子善女人書般若波羅蜜經卷與他
人令書持讀誦説得福多何以故是般若波
羅蜜中廣説諸善法餘如上説復次憍尸迦
若有善男子善女人受是般若波羅蜜書持
讀誦説正憶念是人福徳勝教閻浮提人行十
善道立四禪四無量心四無色定五神通正憶
念者受持親近般若波羅蜜乃至正憶念不
以二法不以不二法受持親近禪波羅蜜毘
梨耶波羅蜜羼提波羅蜜尸波羅蜜檀波羅
蜜乃至正憶念不以二法不以不二法爲阿
耨多羅三藐三菩提正憶念内空乃至一切
種智不以二法不以不二法復次憍尸迦
若有善男子善女人爲他人種種因縁演説
般若波羅蜜義開示分別令易解憍尸迦何
等是般若波羅蜜義憍尸迦般若波羅蜜義
者不應以二相觀不應以不二相觀非有相
非無相不入不出不増不損不垢不淨不生不
滅不取不捨不住非不住非實非虚非合非散
非著非不著非因非不因非法非不法非如非
不如非實際非不實際憍尸迦若善男子善
女人能以是般若波羅蜜義爲他人種種因
縁演説開示分別令易解是善男子善女人
所得福徳甚多勝自受持般若波羅蜜親近
讀誦説正憶念復次憍尸迦善男子善女人
自受持般若波羅蜜親近讀誦説正憶念亦
爲他人種種因縁演説般若波羅蜜義開示
分別令易解是善男子善女人所得功徳甚
多釋提桓因白佛言世尊善男子善女人應
如是演説般若波羅蜜義開示分別令易解
佛告釋提桓因如是憍尸迦是善男子善女
人應如是演説般若波羅蜜義開示分別令
易解憍尸迦善男子善女人如是演説般若
波羅蜜義開示分別令易解得無量無邊阿
僧祇福徳若有善男子善女人供養十方無
量阿僧祇諸佛盡其壽命隨其所須恭敬尊
重讃歎華香乃至幡蓋供養若復有善男子
善女人種種因縁爲他人廣説般若波羅蜜
義開示分別令易解是善男子善女人功徳
甚多何以故諸過去未來現在諸佛皆於是
般若波羅蜜中學得阿耨多羅三藐三菩提
已得今得當得復次憍尸迦若善男子善女
人於無量無邊阿僧祇劫行檀波羅蜜不如
是善男子善女人以般若波羅蜜爲他人演説
其義開示分別令易解其福甚多以無所得
故云何名有所得憍尸迦若菩薩摩訶薩用
有所得故布施布施時作是念我與彼受所
施者物是名得檀不得波羅蜜我持戒此是
戒是名得戒不得波羅蜜我忍辱爲是人忍
辱是名得忍辱不得波羅蜜我精進爲是事
懃精進是名得精進不得波羅蜜我修禪所
修是禪是名得禪不得波羅蜜我修慧所修
是慧是名得慧不得波羅蜜憍尸迦是善男
子善女人如是行者不得具足檀波羅蜜尸羅
波羅蜜羼提波羅蜜毘梨耶波羅蜜禪波羅蜜
般若波羅蜜釋提桓因白佛言世尊菩薩摩
訶薩云何修具足檀波羅蜜尸羅波羅蜜羼
提波羅蜜毘梨耶波羅蜜禪波羅蜜般若波羅
蜜佛告釋提桓因菩薩摩訶薩布施時不得
與者不得受者不得所施物是人得具足檀
波羅蜜乃至修般若波羅蜜時不得智不得
所修智是人得具足般若波羅蜜憍尸迦
是爲菩薩摩訶薩具足檀波羅蜜乃至般若波
羅蜜善男子善女人如是行般若波羅蜜當
爲他人演説其義開示分別令易解禪波羅
蜜毘梨耶波羅蜜羼提波羅蜜尸羅波羅蜜檀
波羅蜜演説其義開示分別令易解何以故
憍尸迦未來世當有善男子善女人欲説般
若波羅蜜而説相似般若波羅蜜有善男子
善女人發阿耨多羅三藐三菩提心聞是相
似般若波羅蜜失正道善男子善女人應爲
是人具足演説般若波羅蜜義開示分別令易
解釋提桓因白佛言世尊何等是相似般若
波羅蜜佛言有善男子善女人説有所得般
若波羅蜜是爲相似般若波羅蜜釋提桓因
白佛言世尊云何善男子善女人説有所得
般若波羅蜜是爲相似般若波羅蜜佛言善
男子善女人説有所得般若波羅蜜是相似
般若波羅蜜者説色無常作是言能如是
行是行般若波羅蜜行者求色無常是爲
行相似般若波羅蜜説受想行識無常作是
言能如是行是行般若波羅蜜行者求受想
行識無常是爲行相似般若波羅蜜説眼無
常乃至説意無常説色無常乃至説法無常
説眼界無常色界眼識界無常乃至説意界
法界意識界無常説地種無常乃至説識種
無常説眼識界無常乃至説意識界無常
説眼觸無常乃至説意觸無常説眼觸因縁
生受無常乃至説意觸因縁生受無常廣説
如五衆説色苦乃至説意觸因縁生受苦説
色無我乃至説意觸因縁生受無我皆如五
衆説行者行檀波羅蜜時爲説色無常苦無
我乃至意觸因縁生受説無常苦無我尸羅
波羅蜜乃至般若波羅蜜亦如是行四禪四
無量心四無色定爲説無常苦無我行四念
處爲説無常苦無我乃至行薩婆若時爲説
無常苦無我作如是教能如是行者是爲行
般若波羅蜜憍尸迦是名相似般若波羅蜜
復次憍尸迦若善男子善女人當來世説
相似般若波羅蜜作是言汝善男子修行
般若波羅蜜汝修行般若波羅蜜時當得
初地乃至當得十地禪波羅蜜乃至檀波羅
蜜亦如是行者以相似有所得以總相修
是般若波羅蜜憍尸迦是名相似般若波羅
蜜復次憍尸迦善男子善女人欲説般若波
羅蜜作是言汝善男子修行般若波羅蜜已
當過聲聞辟支佛地是名相似般若波羅蜜
復次善男子善女人爲求佛道者如是説汝
善男子善女人修行般若波羅蜜已入菩薩
位得無生法忍得無生法忍已便住菩薩
神通從一佛界至一佛界供養諸佛恭敬
尊重讃歎如是説者是名相似般若波羅蜜
復次憍尸迦善男子善女人爲求佛道者如
是説汝善男子善女人學是般若波羅蜜
受持讀誦説正憶念當得無量無邊阿僧祇
功徳如是説者是名相似般若波羅蜜復次
善男子善女人爲求佛道者説如過去未來
現在諸佛功徳善本從初發心至成得佛都
合集迴向阿耨多羅三藐三菩提如是説者
是名相似般若波羅蜜釋提桓因白佛言
世尊云何善男子善女人爲求佛道者不説
相似般若波羅蜜佛言若善男子善女人爲
求佛道者説般若波羅蜜善男子善女人
汝修行般若波羅蜜莫觀色無常何以故色
色性空是色性非法若非法即名爲般若波
羅蜜般若波羅蜜中色非常非無常何以故
是中色尚不可得何況常無常憍尸迦善男
子善女人如是説者是名不説相似般若波
羅蜜受想行識亦如是復次憍尸迦善男子
善女人爲求佛道者説汝善男子善女人修
行般若波羅蜜於諸法莫有所過莫有所住
何以故般若波羅蜜中無有法可過可住所
以者何一切法自性空自性空是非法若非
法即是爲般若波羅蜜般若波羅蜜中無有
法可入可出可生可滅憍尸迦是善男子善
女人如是説是名不説相似般若波羅蜜廣
説如上與相似相違是名不説相似般若波
羅蜜如是憍尸迦善男子善女人應如是演
説般若波羅蜜義若如是説般若波羅蜜義
所得功徳勝於前者
論者言佛更欲以異門明般若波羅蜜
勝故問帝釋言若有人教一閻浮提人行
十善道其福多不如經中廣説此中説所
以勝因縁所謂般若波羅蜜廣説諸無漏
法成三乘道入涅槃不復還十善道但善
有漏法受世間無常福樂還復墮苦是故
不如復次先是世間法後是出世間法先是
能生生死法後是能滅生死法先是無常樂
因縁後是常樂因縁先是凡夫聖人共法後
但是爲聖人法如是等差別無漏法者三
十七品十八不共法乃至無量諸佛法欲
令是事了了易解故更説因縁所謂教一
人令得須陀洹果得大福徳勝於教閻浮
提人行十善道雖行十善未免三惡道
故乃至得阿羅漢辟支佛道亦如是佛更
説譬喩若有人教一閻浮提人令得聲聞
辟支佛道不如有人教一人令得阿耨多
羅三藐三菩提是人得福多何以故須陀洹
至辟支佛皆從菩薩生故是般若波羅蜜
中種種説佛道因縁是故書般若波羅蜜
經卷與人勝以十善教四天下乃至如恒
河沙等世界復次教閻浮提人乃至恒河
沙等世界人令行四禪等乃至五神通亦如
是但四禪等是離欲人與十善差別復次
若有人教一閻浮提人乃至如恒河沙世界
令行十善道四禪四無量心四無色定五神
通不如是人受持般若波羅蜜讀誦説正
憶念得福多得福多者上以般若經卷與
他人今自行般若爲異先十善道乃至五
神通別説今合説問曰何以不解受持讀
誦説但解正憶念答曰受持讀誦説福徳
多以正憶念能具二事所謂福徳智慧是
故別説如人採藥草乃至合和而未服之
於病無損服乃除病正憶念如服藥病
愈是故但解正憶念正憶念相所謂非二
非不二行般若波羅蜜二不二義如先説
初以書經卷勝舍利中以經卷與人勝
教人行十善乃至五通今受持讀誦説
於受持邊正憶念最勝今如諸佛憐愍
衆生故爲解其義令易解勝自行正憶
念是時佛欲廣分別福徳故説言若有人
盡形壽供養十方佛不如爲他解説般若
義此中説勝因縁三世諸佛皆學是般若
成無上道復次若菩薩於無量劫行六波
羅蜜以有所得故不如爲人解説般若
波羅蜜有所得者所謂以我心於諸法中
取相故佛更欲説般若正義故答帝釋菩
薩以無所得行六波羅蜜則得具足具足
即是般若波羅蜜正義有人未來世説相似
般若者會中人聞説正憶念作是思惟
何者是邪憶念是故説相似般若波羅蜜
相如人知是道非道故能捨非道行正
道復次憐愍未來世衆生不見佛及諸大
菩薩但見經書邪憶念故墮著音聲説相
似般若波羅蜜相似者名字語言同而心義
異如以著心取相説五衆等無常乃至無生
無滅是相似般若若以不著心不取相説
五衆無常但爲破常顛倒故不著無常是
眞實般若如是説法人教捨相似般若波
羅蜜修習眞般若波羅蜜是名説般若波
羅蜜正義勝前功徳
經復次憍尸迦閻浮提中所有衆生皆教
令得須陀洹於汝意云何是人得福多不答
言甚多世尊佛言不如是善男子善女人以
般若波羅蜜爲他人種種因縁演説其義開
示分別令易解如是言善男子汝來受是般
若波羅蜜勤讀誦説正憶念如般若波羅蜜
中所説行何以故是般若波羅蜜中出生諸
須陀洹憍尸迦置閻浮提中衆生復置四
天下衆生小千世界二千中世界三千大千世
界中衆生若有人教十方如恒河沙等世界
中衆生盡教令得須陀洹於汝意云何是人
得福多不答言甚多世尊佛言不如是善男
子善女人以般若波羅蜜爲他人種種因縁演
説其義開示分別令易解如是言善男子汝
來受是般若波羅蜜勤讀誦説正憶念如般
若波羅蜜中所説行何以故般若波羅蜜中
出生諸須陀洹復次憍尸迦若有善男子善
女人教閻浮提中人令得斯陀含阿那含阿
羅漢於汝意云何是人得福多不答言甚多
世尊佛言不如是善男子善女人以般若波
羅蜜爲他人種種因縁演説其義開示分別令
易解如是言汝來善男子受是般若波羅蜜
勤讀誦説正憶念如般若波羅蜜中所説行
何以故般若波羅蜜中出生諸斯陀含阿那
含阿羅漢故乃至教十方如恒河沙等世界
中衆生亦如是復次憍尸迦若善男子善女
人教一閻浮提中衆生令得辟支佛道於汝
意云何是人得福多不答言甚多世尊佛
言不如善男子善女人以般若波羅蜜爲他
人種種因縁演説其義開示分別令易解如
言是汝來善男子受是般若波羅蜜勤讀誦
説正憶念如般若波羅蜜中所説行何以故
般若波羅蜜中出生諸辟支佛道故四天下
乃至十方如恒河沙等世界中衆生亦如是
復次憍尸迦善男子善女人教一閻浮提中衆
生令發阿耨多羅三藐三菩提心於汝意云
何是人得福多不答言甚多世尊佛言不如
是善男子善女人以般若波羅蜜爲他人種
種因縁演説其義開示分別令易解如是言
汝當隨般若波羅蜜中學當得一切智法汝
若得一切智法汝便得修行般若波羅蜜増
益具足若得修行般若波羅蜜増益具足汝
當得阿耨多羅三藐三菩提何以故憍尸迦
般若波羅蜜中生諸初發意菩薩摩訶薩故
乃至十方如恒河沙等世界亦如是復次憍
尸迦善男子善女人教一閻浮提中衆生令
住阿鞞跋致地於汝意云何是人得福多
不答言甚多世尊佛言不如是善男子善
女人以般若波羅蜜爲他人種種因縁演説其
義開示分別令易解如是言汝來善男子受
是般若波羅蜜乃至如般若波羅蜜中所説
行汝便得一切智法得一切智法已乃至便
得阿耨多羅三藐三菩提何以故般若波羅
蜜中生諸菩薩摩訶薩阿鞞跋致地故乃至
十方如恒河沙等世界亦如是復次憍尸迦
一閻浮提中衆生發意求阿耨多羅三藐三
菩提若有善男子善女人爲是人演説般若
波羅蜜及其義解開示分別如是言汝來善
男子受是般若波羅蜜乃至如般若波羅蜜
中所説行學已汝當得阿耨多羅三藐三菩
提復有人爲一阿鞞跋致菩薩演説般若波
羅蜜及其義解開示分別如是言善男子汝
來受是般若波羅蜜乃至如般若波羅蜜中
所説行學已汝當得阿耨多羅三藐三菩提
是善男子所得功徳甚多乃至十方如恒河
沙等世界中亦如是復次憍尸迦若有一閻
浮提中衆生皆得阿鞞跋致阿耨多羅三藐
三菩提復有善男子善女人以般若波羅蜜
爲是人演説其義於是中有一菩薩疾得阿
耨多羅三藐三菩提若有善男子善女人爲
是菩薩演説般若波羅蜜及其義解是人功
徳最多乃至十方如恒河沙等世界亦如是
釋提桓因白佛言世尊如菩薩摩訶薩轉
轉近阿耨多羅三藐三菩提者如是應轉
轉教行檀波羅蜜尸羅波羅蜜羼提波羅蜜毘
梨耶波羅蜜禪波羅蜜般若波羅蜜應教内
空乃至無法有法空四念處乃至八聖道分佛
十力四無所畏四無礙智十八不共法亦應
供養衣服臥具飮食湯藥隨其所須是善男
子善女人法施財施供養是菩薩所得功徳
勝於前者何以故世尊是菩薩摩訶薩疾得
阿耨多羅三藐三菩提故爾時慧命須菩提
語釋提桓因言善哉善哉憍尸迦汝爲聖弟
子安慰諸菩薩摩訶薩爲阿耨多羅三藐三
菩提者以法施財施利益法應爾何以故
菩薩中生諸佛聖衆若菩薩不發阿耨多羅
三藐三菩提心者是諸菩薩不能學六波
羅蜜乃至十八不共法若不學六波羅蜜乃
至十八不共法者不能得阿耨多羅三藐三
菩提若不能得阿耨多羅三藐三菩提者則
無聲聞辟支佛以是故憍尸迦諸菩薩摩訶
薩學六波羅蜜乃至十八不共法學六波羅
蜜乃至十八不共法時得阿耨多羅三藐三
菩提得阿耨多羅三藐三菩提故斷地獄畜
生餓鬼道世間便有刹利大姓婆羅門大姓
居士大家四天王天乃至非有想非無想天
便有檀波羅蜜尸羅羼提毘梨耶禪波羅
蜜般若波羅蜜内空乃至無法有法空四念
處乃至十八不共法出現於世聲聞辟支佛
乘佛乘皆現於世
論者言教閻浮提人乃至如恒河沙等
世界中人令得聲聞辟支佛道不如爲他
人演説般若波羅蜜義此中説因縁是諸
賢聖皆從般若波羅蜜中出故般若波羅蜜
是諸法實相正遍知名爲佛小不如是大
菩薩辟支佛阿羅漢轉不如是阿那含斯陀
含須陀洹愛念供養能知諸法實相者是
天王人王等世間福徳人是故常説般若波
羅蜜出生諸賢聖刹利大姓乃至一切諸天
復次教一閻浮提乃至恒河沙等世界中人
發無上道乃至阿鞞跋致不如爲一阿
鞞跋致人解説般若波羅蜜正義問曰上説
凡夫法二乘法不如可爾今説教人發無
上道得阿鞞跋致是佛道事何故不如答
曰説般若正義有二種一者生死肉身菩
薩二者出三界不生不死法性生身菩薩是
菩薩但説過阿鞞跋致菩薩事所謂教化
衆生淨佛世界分別一切衆生三世無量劫
心行業因縁分別諸世界起滅成敗劫數多
少大慈大悲一切智等無量諸佛法爲是一
人説法勝教閻浮提乃至如恒河沙世界
衆生令發心又復至阿鞞跋致從阿鞞跋
致已上至佛道中間更有一人近佛道
疾欲成佛教是人般若波羅蜜正義者其福
最多何以故福田大故福徳亦大譬如供
養一切十方如恒河沙等世界聖人乃至欲
坐道場菩薩不如供養一佛譬如犯於
太子得罪過犯一切人若供養太子得
恩勝於供養一切凡人若犯國王得
罪過於犯太子若供養國王勝於供養
太子如是教化供養疾近作佛菩薩勝於
供養教如恒河沙等阿鞞跋致菩薩功徳
所以者何福田深厚其法能令衆生増長
故爾時帝釋知是法力大故白佛言菩薩
轉轉近無上道如是應教化供養功徳轉
多爾時須菩提讃帝釋言善哉善哉汝能
安慰勸進諸菩薩爲阿耨多羅三藐三菩提
者以財法二施財施者供養具衣食等法
施者所謂教六波羅蜜等帝釋得道故
名爲聖弟子聖弟子法應安慰勸進諸
菩薩是中説因縁是諸聖衆皆從菩薩中
出何以故若菩薩不行六波羅蜜不成無
上道則無須陀洹乃至辟支佛菩薩因縁故
十善道乃至無量佛法出現於世是故三惡
道斷有刹利大姓乃至諸佛出現於世是
故菩薩説般若波羅蜜正義教近佛道福
徳最大
大智度論卷第六十

大智度論釋隨喜迴向品
第三十九卷六
十一
　　聖者龍樹造
　　後秦龜茲國三藏鳩摩羅什譯
經爾時彌勒菩薩摩訶薩語慧命須菩提有
菩薩摩訶薩隨喜福徳與一切衆生共之迴
向阿耨多羅三藐三菩提以無所得故若聲
聞辟支佛福徳若一切衆生福徳若布
施若持戒若修定若隨喜是菩薩摩訶薩隨
喜福徳與一切衆生共之迴向阿耨多羅三
藐三菩提其福最上第一最妙無上無與等
者何以故聲聞辟支佛及一切衆生布施
持戒修定隨喜爲自調爲自淨爲自度故所
謂四念處乃至八聖道分空無相無作菩薩
隨喜福徳迴向阿耨多羅三藐三菩提持是
功徳爲調一切衆生爲淨一切衆生爲度一
切衆生故起爾時慧命須菩提白彌勒菩薩
言諸菩薩摩訶薩念十方無量無邊阿僧祇
世界中無量無邊阿僧祇諸滅度佛是佛從
初發心至得阿耨多羅三藐三菩提乃至
入無餘涅槃乃至法盡於其中間諸善根應
六波羅蜜及諸聲聞人善根若布施福徳
持戒福徳修定福徳及諸學人無漏善根
無學人無漏善根諸佛戒衆定衆慧衆解脱
衆解脱知見衆一切智大慈大悲及餘無
量阿僧祇諸佛法及諸佛所説法是法中學
得須陀洹果乃至得阿羅漢果辟支佛道入
菩薩摩訶薩位及餘衆生種諸善根是諸
善根一切和合隨喜福徳迴向阿耨多羅
三藐三菩提最上第一最妙無上無與等者
如是隨喜已持是隨喜福徳迴向阿耨多羅
三藐三菩提若有善男子行菩薩乘者作是
念我是心迴向阿耨多羅三藐三菩提是生
心縁事若善男子取相迴向阿耨多羅三藐
三菩提如所念可得不彌勒菩薩語須菩提
是善男子行菩薩乘迴向阿耨多羅三藐三
菩提心是縁事若善男子取相不得如所
念須菩提語彌勒菩薩若諸縁諸事無所
有是善男子行菩薩乘者取相於十方諸佛
諸善根從初發心乃至法盡及聲聞辟支
佛諸善根學無學善根一切和合隨喜功徳
迴向阿耨多羅三藐三菩提以無相故是菩
薩將無顛倒無常謂常想顛倒心顛倒見顛
倒不淨謂淨苦謂樂無我謂我想顛倒心顛
倒見顛倒若如縁如事阿耨多羅三藐三菩
提亦如是迴向心亦如是檀波羅蜜尸羅羼
提毘梨耶禪般若波羅蜜乃至十八不共法亦
如是若爾者何等是縁何等是事何等是
阿耨多羅三藐三菩提何等是善根何等是
隨喜心迴向阿耨多羅三藐三菩提論釋
曰先七品中佛命須菩提令説般若中間
帝釋多問多説功徳事今彌勒順佛本意
還欲令須菩提因隨喜法廣説般若波羅
蜜復次帝釋聞上供養般若以華香妓樂
幡蓋之具得福甚多深自慶幸此供養具唯
我等能辦非出家人所有是故彌勒欲抑
其自多之情故語須菩提菩薩但以心隨
喜則勝聲聞辟支佛一切衆生布施等及諸
無漏功徳何況華香供養經卷等菩薩摩
訶薩義如先説隨喜福徳者不勞身口業
作諸功徳但以心方便見他修福隨而歡
喜作是念一切衆生中能修福行道者最
爲殊勝若離福徳人與畜生同行三事三
事者婬欲飮食戰鬪能修行福徳行道之
人一切衆生所共尊重愛敬譬如熱時清涼
滿月無不樂仰亦如大會告集伎樂餚
饌無不畢備遠近諸人咸共欣赴修福之
人亦復如是福徳有二種樂因縁世間出世
間出世間者諸無漏法雖無福報能生福
徳故名福徳是故有漏無漏通名福徳復
次福徳是菩薩摩訶薩根本能滿所願一切
聖人所讃歎無智人所毀呰智人所行處
無智人所遠離是福徳因縁故作人王轉輪
聖王天王阿羅漢辟支佛諸佛世尊大慈大
悲十力四無所畏一切種智自在無礙皆從
福徳中生如是等種種福徳得正見故隨
而歡喜復次菩薩自念我應與一切衆生
樂而衆生能自行福徳是故心生歡喜
復次一切衆生行善與我相似是我同伴
是故隨喜諸菩薩摩訶薩於十方三世諸
佛及菩薩聲聞辟支佛及一切修福衆生布
施持戒修定慧於此福徳中生隨喜福徳
是故名隨喜持是隨喜福徳共一切衆生
迴向阿耨多羅三藐三菩提共一切衆生
者是福徳不可得與一切衆生而果報可
與菩薩既得福徳果報衣服飮食等世間樂
具以利益衆生菩薩以福徳清淨身口人
所信受爲衆生説法令得十善道四禪
等與作後世利益末後成佛得福徳果報
身有三十二相八十種隨形好無量光明觀
者無厭無量清淨梵音柔和無礙解脱等諸
佛法於三事示現度無量阿僧祇衆生般
涅槃後碎身舍利與人供養久後皆令得道
是果報可與一切衆生以果中説因故言
福徳與衆生共若福徳可以與人者諸佛
從初發心所集福徳盡可與人然後更作
善法體不可與人今直以無畏無惱施
與衆生用無所得故者義如先説是名菩
薩摩訶薩隨喜福徳比一切聲聞辟支佛及
衆生三種福徳中最勝最上第一最妙無上
無與等義如先説是中説勝因縁是二乘
福徳皆爲自調自淨自度持戒者是自調修
禪者是自淨智慧者是自度復次自調者正
語正業正命自淨者正念正定自度者正
見正思惟正方便復次布施因縁故自調持
戒因縁故自淨修定因縁故自度修定者是
無漏法近因縁無漏者所謂三十七品三解
脱門等布施持戒遠故不解菩薩隨喜福徳
雖無勤勞爲度一切衆生故勝問曰實不
度一切衆生何以言度一切衆生故勝答
曰諸佛菩薩功徳力能度一切衆生但以
衆生無和合因縁故譬如大火常有燒力
但以薪不近故不得燒近則能燒爾時須
菩提以畢竟空智慧難問彌勒菩薩念諸
佛福徳隨喜迴向無上道是所念過去事
是事如所念不彌勒以二因縁故答言不
也一者過去無量阿僧祇劫諸佛久已滅度
無復遺餘菩薩或無宿命智或有而不能
及但以如所聞憶想分別故不如所念
二者諸佛及功徳出三界出三世斷戲論
語言道如涅槃相畢竟空清淨隨喜者分
別諸佛及諸弟子善根功徳是迴向心及無
上道非實故言不也須菩提難言若無是
事是菩薩憶念分別應墮顛倒若是事畢竟
空清淨相憶念亦如是諸過去佛功徳亦
如是無分別無異云何得隨喜是略説
義廣則如經説所謂須菩提問彌勒若菩
薩摩訶薩憶念過去十方無量無邊阿僧祇
世界中諸滅度佛者是菩薩欲起隨喜福
徳佛是福徳主是故念佛聞經書説有過
去佛名故因是名廣念一切過去諸佛
從初發心者初發心作願我當度一切衆
生是心相應三善根不貪不瞋不癡善根相
應諸善法及善根所起身心口業和合是
法名爲福徳從初發心行六波羅蜜入菩
薩位得十地乃至坐道場是中菩薩自修
福徳和合得佛道乃至入無餘涅槃滅度
後舍利及遺法皆是佛自身功徳和合因
諸佛大乘人行六波羅蜜相應福徳相應者
除六波羅蜜餘菩薩所行法皆攝入六波羅
蜜中故説應六波羅蜜和合若求聲聞辟
支佛人種布施持戒修定等福徳聲聞辟
支佛人有二種一者漏盡名爲無學二者
得道漏未盡名爲學是二人諸福徳中善根
勝故但説善根上言求二乘人者總凡夫
聖人今學無學者純是聖人相好是無記色
法非是善功徳故但説佛五無學衆大慈
大悲佛法義如初品中説諸佛所説法學
是法得須陀洹果乃至入菩薩位者是佛
滅度後遺法中得道是故重説及餘衆生
種諸善根者此是佛在世及遺法中天人乃
至畜生種福徳因縁是上四段福徳行者
心遍縁憶念隨喜求佛道故迴向名無上
隨喜最上無與等問曰求佛道者何以不
自作功徳而心行隨喜答曰諸菩薩以方
便力他勤勞作功徳能於中起隨喜者
福徳勝自作者復次是隨喜福徳即是實
福徳所以者何念過去佛即是念佛三昧
亦是六念中念佛念法念僧念戒念捨念天
等因行清淨戒入禪定起畢竟智慧和
合故能起正隨喜是故不但隨喜而已亦
行是實法是心迴向者即是隨喜心縁者隨
喜心所縁所謂一切諸佛及一切衆生所作
功徳事者若是所縁之本福徳是縁功徳所
住處所謂諸佛及衆生并土地山林精舍住
處皆名事如所念可得不彌勒答言不也
須菩提語彌勒若諸事諸縁無所有者云
何不墮顛倒顛倒者四顛倒三種分別此
顛倒是譬喩無佛而憶想念佛猶如無常
而念常不淨而念淨問曰見爲諸顛倒本
如得初道人能起想心顛倒無見顛倒
以見諦道斷故答曰是顛倒生時異斷時
異生時想在前次是心後是見斷時先斷
見見諦所斷故顛倒體皆是見相見諦所斷
想心顛倒者學人未離欲憶念忘故取淨
相起結使還得正念即時滅如經中譬
喩如渧水墮大熱鐵上即時消滅小錯故
假名顛倒非實顛倒是故説凡夫人三種
顛倒學人二種顛倒復次諸縁諸事如實畢
竟空念亦空菩提亦空隨喜心亦空檀波羅
蜜乃至十八不共法亦空若諸法一相所謂
無相此中何等是縁何等是事何等是心
迴向無上道
經彌勒菩薩語須菩提若諸菩薩摩訶薩久
行六波羅蜜多供養諸佛種善根與善知識
相隨善學自相空法是諸菩薩是縁是事諸
佛諸善根隨喜福徳不取相迴向阿耨多羅
三藐三菩提以不二法非不二法非相非
不相非可得法非不可得法非淨非垢不生
不滅法是名迴向阿耨多羅三藐三菩提若
諸菩薩不久行六波羅蜜不多供養諸佛不
種善根不與善知識相隨不善學自相空法
是諸菩薩是諸縁是諸事諸佛諸善根隨喜
福徳諸心取相迴向阿耨多羅三藐三菩提
是不名迴向須菩提如是般若波羅蜜義
乃至一切種智義所謂内空乃至無法有法
空不應爲新學菩薩説何以故是菩薩所有
少許信樂恭敬清淨心皆亡失當在阿鞞跋
致菩薩摩訶薩前説若有爲善知識所護
若久供養諸佛種諸善根應爲是人説如是
般若波羅蜜義乃至一切種智義所謂内
空乃至無法有法空是人聞是法不沒不驚
不畏不怖須菩提菩薩摩訶薩隨喜福徳應
如是迴向阿耨多羅三藐三菩提所謂菩薩
用心隨喜功徳迴向阿耨多羅三藐三菩提
是心盡滅變離是縁是事是諸善根亦盡滅
變離是中何等是隨喜心何等是諸縁何
等是諸事何等是諸善根隨喜迴向阿耨多
羅三藐三菩提二心不倶是心性亦不可得
迴向菩薩云何隨喜心迴向阿耨多羅三藐
三菩提若菩薩摩訶薩行般若波羅蜜時如
是知是般若波羅蜜無有法乃至檀波羅蜜
亦無有法色無有法受想行識乃至阿耨
多羅三藐三菩提無有法菩薩摩訶薩應如
是隨喜功徳迴向阿耨多羅三藐三菩提若
能如是迴向是名隨喜功徳迴向阿耨多羅
三藐三菩提論釋曰彌勒意以諸法甚
深隨喜心微妙所謂不壞諸法相而隨喜
心迴向無上道是事甚難凡夫人心剛強不
能行是法是故彌勒答言若行者久修六
波羅蜜諸功徳深厚故不動所謂能信能行
多供養諸佛種善根故集無量無邊阿僧
祇功徳結使折損其心柔軟此是先世因縁
今世得好師好同學亦自學諸法實相空巧
方便故不著是空如是等種種無量因縁
故諸法雖無相而能起隨喜心迴向無
上道譬如鐵雖堅䩕入鑪則柔軟隨作何
器菩薩心亦如是久行六波羅蜜善知識所
護故其心調柔過去諸佛諸縁諸事諸善根
中不取相能起隨喜心用無相迴向無
上道無相者能用不二非不二乃至不生不
滅等與上相違者是名不能迴向彌勒
知須菩提樂説空故語言如是般若波羅蜜
隨喜義不應新學菩薩前説何以故若有
少福徳善根者聞是畢竟空法即著空作
是念若一切法畢竟空無所有者我何爲
作福徳則忘失善業以是故新發意菩
薩先教取相隨喜漸得方便力爾乃能行
無相隨喜譬如鳥子羽翼未成不可逼令
高翔六翮成就則能遠飛阿鞞跋致菩薩入
法位得法忍能信能行故可爲説若有久
行六波羅蜜與善知識相隨内福徳外因
縁力助雖非阿鞞跋致能信能行是二種
人聞是心清淨歡喜信受如久飢渇者得
好飮食如大熱得涼大寒得温其心愛樂
歡喜是二菩薩亦如是得是無相智慧作
是念我因是智慧能度無量衆生何況有
驚懼恐怖恐怖從我心中出是法中諸法
相尚空何況有我而決定取諸法相聞一
切法無相則生驚懼是説隨喜義體竟後
當更以種種異門釋上事復次須菩提菩
薩應如是思惟用是心迴向無上道是心
念念盡滅變離無有住時是諸縁事所謂過
去諸佛及諸善根諸佛等諸縁事久已滅
隨喜心今滅既滅無異是故經中説用是
心迴向是心即盡滅如是等入過去世故
入諸法實相故無有分別是心是縁是事
是善根等若能如是迴向是爲正迴向復
次一時二心不和合隨喜心時無菩提心
一切心相畢竟空不可以取相迴向何以
故菩薩知般若波羅蜜空無有定法如般
若波羅蜜一切法乃至無上道亦如是是時
斷法愛捨著心於空無諍是名菩薩正迴
向
經爾時釋提桓因語須菩提新發意菩薩聞
是事將無驚懼怖畏須菩提云何新發意
菩薩作諸善根迴向阿耨多羅三藐三菩提
復云何隨喜福徳迴向阿耨多羅三藐三菩
提須菩提語釋提桓因若新發意菩薩行般
若波羅蜜不受是般若波羅蜜以無所得故
無相故乃至檀波羅蜜亦如是多信解内空
乃至多信解無法有法空多信解四念處乃
至十八不共法常與善知識相隨是善知識
爲説六波羅蜜義開示分別如是教授令
常不離般若波羅蜜乃至得入菩薩法位終
不離般若波羅蜜乃至不離檀波羅蜜不
離四念處乃至十八不共法亦教語魔事聞
種種魔事已不増不減何以故是菩薩摩訶
薩不受一切法故是菩薩亦常不離諸佛
乃至得菩薩位於中種善根以是善根故
生菩薩家乃至得阿耨多羅三藐三菩提終
不離是善根復次新發意菩薩摩訶薩於
過去十方無量無邊阿僧祇世界中諸佛斷
生死道斷諸戲論道盡棄重擔滅聚落刺斷
諸有結正智得解脱及弟子所作功徳於中
若刹利大姓婆羅門大姓居士大家四天王天
乃至淨居天所種善根是一切和合稱量以
隨喜心最上第一最妙無上無與等者迴
向阿耨多羅三藐三菩提爾時彌勒菩薩語
須菩提若新發意菩薩摩訶薩念諸佛及弟
子諸善根隨喜功徳最上第一最妙無上無
與等者隨喜已應迴向阿耨多羅三藐三
菩提云何菩薩不墮想顛倒心顛倒見顛倒
須菩提言若菩薩摩訶薩念諸佛及僧於
中不生佛想不生僧想無善根想用是心迴
向阿耨多羅三藐三菩提是心中亦不生心
想菩薩如是迴向想不顛倒心不顛倒
見不顛倒若菩薩摩訶薩念諸佛及僧善根
取相取相已迴向阿耨多羅三藐三菩提菩
薩如是名爲想顛倒心顛倒見顛倒若菩薩
摩訶薩用是心念諸佛及僧諸善根是心念
時即知盡滅若盡滅是法不可得迴向所用
迴向心亦是盡滅相所迴向處法亦如是
相若如是迴向是名正迴向非邪迴向菩
薩摩訶薩應如是迴向阿耨多羅三藐三菩
提復次若菩薩摩訶薩過去諸佛善根及弟
子善根是中凡夫人聞法種善根若諸天龍
夜叉揵闥婆阿修羅迦樓羅緊那羅摩睺羅
伽聞法種善根若刹利大姓婆羅門大姓居
士大家四天王天乃至阿迦尼吒天聞法種
善根發阿耨多羅三藐三菩提心是一切福
徳和合稱量隨喜功徳最上第一最妙無上
無與等者迴向阿耨多羅三藐三菩提是
時菩薩若如是知是諸法盡滅所迴向處
法亦自性空能如是迴向是名眞迴向阿耨
多羅三藐三菩提復次若菩薩如是知無有
法能迴向法何以故一切法自性空故若如
是迴向是名正迴向阿耨多羅三藐三菩提
如是菩薩摩訶薩行般若波羅蜜乃至檀波
羅蜜不墮想顛倒心顛倒見顛倒何以故菩
薩不著是迴向亦不見以諸善根迴向菩提
心處是名菩薩摩訶薩無上迴向論問曰
新發意菩薩聞是事將無怖畏驚懼者耶
此義先已問答今何以復問答曰上彌勒
雖語須菩提不應爲新學説可爲阿鞞
跋致及久行者説是二種人聞能信行已説
正迴向因縁而猶説空法是故帝釋疑言
是衆中有新發意者云何更説使不恐怖
須菩提欲成彌勒所説欲令新發意者應
正迴向故答帝釋若新發意菩薩雖不久
行六波羅蜜不供養諸佛而以利根得善
知識是二因縁故堪任正迴向是故語帝
釋新發意菩薩行般若波羅蜜不受是般
若以無所得故畢竟空故般若波羅蜜亦
不得亦不著乃至檀波羅蜜亦如是多信
解内空者常修樂入觀内空三昧故信解
乃至十八不共法多信解亦如是善知識
相如先説此中但明能隨六波羅蜜義説
聞是義已常不離般若波羅蜜乃至得入
菩薩法位有久行入菩薩位有新發意入
菩薩位復次是新發意菩薩善知識爲説魔
事聞魔事已不増不減以善修習諸法
實相故若魔欲破爲欲破空空則無破若
有増益如幻如夢何所増益是故説不増
不減是因縁故常不離諸佛常生菩薩家
世世不離善根乃至無上道是新發意菩
薩得如是因縁與久發意無異復次隨喜
迴向所謂新發意菩薩於過去十方無量阿
僧祇世界中諸佛斷道者斷生死道入無
餘涅槃諸戲論斷故言滅諸戲論以空空
等三昧捨八聖道分故言道盡五衆能生
苦惱故是重擔五衆有二種捨一者有餘
涅槃中捨五衆因縁諸煩惱二者入無餘涅
槃中捨五衆果一切白衣舍名爲聚落出
家人依白衣舍活而白衣舍有五欲刺爲
食故來入惡刺果林以取果故爲刺所刺
如人著木屐踐刺刺則摧折如是諸佛
以禪定智慧屐摧五欲刺名滅斷下五
分結有分結盡名斷上分五結諸法實相
金剛三昧相應智慧斷一切煩惱及習故言
正智得解脱如是等皆名讃歎過去諸佛
及弟子所作功徳者佛弟子有三種菩薩辟
支佛聲聞刹利大姓乃至淨居天是中種
善根者是四種福田因是種福徳處是福
徳和合稱量隨喜心最上無與等迴向無上
道是迴向心作正非邪所以者何今彌勒
問須菩提若新發意菩薩念諸佛等功徳
迴向無上道云何不墮顛倒須菩提答若
是菩薩以般若波羅蜜方便力故於諸佛
不生佛想及弟子想諸善根中不生善
根想一切法從和合生無有自性故無
有定法名爲佛是故不生佛等想是迴
向心亦不生心想是故菩薩不墮顛倒與
上相違即墮顛倒復次菩薩以是心念諸佛
等及諸善根是心盡時即知盡盡心不得
迴向何以故變失滅壞故是心亦入無常
門到法性中法性中無有分別是心是非
心是佛是弟子是善根是無上道迴向心迴
向處盡相亦如是初心是憶念過去諸佛等
隨喜功徳後心是迴向心若如是迴向是
名正迴向問曰初心後心是生滅相可無
常所迴向處法是無上道在未來世中云
何言盡滅答曰汝不聞我先答入無常門
到法性中此中不説盡是無常但説諸法
實相是盡先亦説阿耨多羅三藐三菩提出
三世過三界無受相能如是迴向者是爲
正迴向復次非正非邪迴向所謂菩薩於
過去諸佛善根等乃至無上無與等迴向無
上道若菩薩知是事皆盡滅知迴向處法
亦自性空能知滅知空是眞迴向若過去
法無常無常故不可迴向自性空法中若過
去法空空故不可迴向自性空法中用如
是智慧迴向是名正迴向復次若菩薩知
一切法因縁生故無自力常住自法相不動
況能有所作無所作故一切法中無有
法能迴向法是名正迴向如是菩薩雖
行般若波羅蜜等諸善法亦不墮顛倒一
切法不著故
經復次若菩薩摩訶薩知所起福徳離五
衆十二入十八界亦知般若波羅蜜是離
相乃至檀波羅蜜是離相内空乃至無法
有法空是離相四念處乃至十八不共法是
離相如是菩薩摩訶薩隨喜心起福徳迴向
阿耨多羅三藐三菩提復次若菩薩摩訶薩
隨喜福徳知隨喜福徳自性離亦知諸佛離
佛性諸善根亦離善根性菩提心菩提心性
亦離迴向迴向性亦離菩薩菩薩性亦離
般若波羅蜜般若波羅蜜性亦離禪波羅蜜
毘梨耶波羅蜜羼提波羅蜜尸羅波羅蜜檀
波羅蜜檀波羅蜜性亦離乃至十八不共
法十八不共法性亦離菩薩摩訶薩應如是
行離相般若波羅蜜是名菩薩摩訶薩般若
波羅蜜中生隨喜福徳復次菩薩摩訶薩諸
過去滅度佛諸善根若欲迴向應如是迴向
作是念如諸佛滅度相諸善根相亦如是滅
度法相亦如是我用心迴向是心相亦如是
若能如是迴向當知是迴向阿耨多羅三藐
三菩提不墮想顛倒心顛倒見顛倒若菩
薩摩訶薩行般若波羅蜜時取諸佛善根相
迴向阿耨多羅三藐三菩提是不名爲迴向
何以故諸過去佛及善根非相縁非無相縁
若菩薩摩訶薩作如是取相是不名善根迴
向阿耨多羅三藐三菩提如是菩薩摩訶薩
墮想顛倒心顛倒見顛倒若菩薩摩訶薩諸
佛及諸善根及諸心不取相是名以諸善
根迴向阿耨多羅三藐三菩提是菩薩摩訶
薩不墮想顛倒心顛倒見顛倒爾時彌勒菩
薩問須菩提云何菩薩摩訶薩於諸善根不
取相能迴向阿耨多羅三藐三菩提須菩提
言以是事故當知菩薩摩訶薩所學般若波
羅蜜中應有般若波羅蜜方便力若是福徳
離般若波羅蜜不得迴向阿耨多羅三藐三
菩提何以故般若波羅蜜中諸佛不可得
諸善根不可得迴向阿耨多羅三藐三菩提
心亦不可得於是中菩薩摩訶薩行般若波
羅蜜時應如是思惟諸過去佛及弟子身皆
滅諸善根亦滅我今取相分別諸佛諸善根
及諸心如是取相迴向阿耨多羅三藐三菩
提諸佛所不許何以故取相有所得故所
謂於過去諸佛取相分別是故菩薩摩訶薩
欲以諸善根迴向阿耨多羅三藐三菩提不
應有得不應取相如是迴向若有得取相
迴向諸佛不説有大利益何以故是迴向雜
毒故譬如美食雜毒雖有好色好香爲人
所貪而雜毒愚癡之人食之歡喜貪其好
色香美可口飯欲消時受若死若死等苦
若善男子善女人不諦受不諦取相不諦誦
讀不解中義如是教他言汝善男子過去
未來現在十方諸佛從初發意已來至得
阿耨多羅三藐三菩提入無餘涅槃乃至法
盡於其中間行般若波羅蜜時作諸善根行
禪波羅蜜毘梨耶波羅蜜羼提波羅蜜尸羅波
羅蜜檀波羅蜜時作諸善根修四禪四無量
心四無色定四念處乃至八聖道分佛十力
乃至修十八不共法時作諸善根淨佛世界
成就衆生作諸善根及諸佛戒衆定衆慧衆
解脱衆解脱知見衆一切種智無錯謬法常
捨行及諸弟子是中所種善根及諸佛所記
當作辟支佛是中諸天龍阿修羅迦樓羅緊
那羅摩睺羅伽等所種善根是諸福徳稱量和
合隨喜迴向阿耨多羅三藐三菩提是迴向
以取相得法故如雜毒食得法者終無正
迴向何以故是得法雜毒有相有動有戲
論若如是迴向則爲謗佛不隨佛教不隨法
説是善男子善女人求佛道應如是學過
去未來現在諸佛從初發意乃至法盡及弟
子行般若波羅蜜時作善根乃至修一切種
智如上説云何諸善根迴向阿耨多羅三藐
三菩提正迴向有求佛道善男子善女人
行般若波羅蜜不欲謗諸佛者諸福徳應
如是迴向如諸佛所知無上智慧是諸善根
相是諸善根性我亦如是隨喜如諸佛所
知我亦如是迴向阿耨多羅三藐三菩提
求菩薩道善男子善女人應如是迴向阿耨
多羅三藐三菩提若如是迴向則爲不謗佛
如佛所教如佛法説是菩薩摩訶薩迴向則
無雜毒論釋曰所起福徳離五衆者先
但説過去事今説自起隨喜福徳若知是
福徳中無五衆十二入十八界雖行般若
波羅蜜等諸法亦知空離相如是福徳名
正迴向復次若菩薩知隨喜福徳中隨喜福
徳性自離諸佛及善根并諸起阿耨多羅三
藐三菩提心迴向心菩薩般若波羅蜜等諸
行法知自性空是名正迴向隨喜福徳者
總説一切福徳相善根隨喜起福徳是別
相説菩薩自縁所求阿耨多羅三藐三菩提
是名阿耨多羅三藐三菩提心是菩薩隨喜
心功徳果但求無上道是名迴向心行者
五衆中假名字爲菩薩般若波羅蜜等諸法
如先義説先説福徳中離五衆今説福徳
福徳自相空復次菩薩念過去佛因縁生福
徳應如是迴向如過去諸佛入無餘涅槃
無相無戲論性常寂滅是福徳及迴向心亦
如是如是迴向是名正迴向不墮顛倒復
次若菩薩於諸過去佛功徳取相分別迴
向是不名迴向何以故有相是一邊無相
是一邊離是二邊行中道是諸佛實相是
故説諸過去佛不墮相數中不墮無相數
中若如是取相數是不名迴向則墮顛倒
與上相違是爲不墮顛倒是事難故彌勒
重問所謂一切法不取相而復能迴向須菩
提是中不得決定答處是故語彌勒以
是事故菩薩學般若波羅蜜求方便力是
福徳離般若波羅蜜不得迴向者一切法
中一法實而不誑所謂阿耨多羅三藐三菩
提隨是阿耨多羅三藐三菩提行不誑道
爾乃可得不誑道者即是般若波羅蜜是故
説離般若波羅蜜是福徳不可得迴向何
以故是般若波羅蜜畢竟空無有分別福
徳若離般若波羅蜜若不離般若波羅蜜
不可得迴向菩薩應作是念諸過去佛及
弟子身并諸善根福徳皆滅我今取相分別
所謂是諸佛是弟子是善根是隨喜福徳取
相迴向我爲不是何以故與諸法實相異
故受果報已久久當盡故不疾至佛道有
所得故於過去諸佛憶想分別即是大失所
謂過去佛空無而我憶想分別譬如雜毒
食食是隨喜福徳毒是取相故愛見等諸煩
惱生好色者福徳因縁作人王轉輪王天
王得福樂好香者得好名譽富貴勢力凡
夫無智之人所共貪愛愚癡人者是新發意
取相著心菩薩食之歡喜者富樂福徳因縁
故於天人中受此富樂飯欲消時受
若死若死等苦者是富樂若無常破壞離時
憂愁遂死若次死受諸苦惱復次若死若
死等者自失命根名死失所著物名死
等復次若死若死等者苦惱多故失智慧命
名死妨行善道名死等此經中須菩提
自説是無智人不審諦受不取其義但著
語言不諦取相者不如法分別不諦讀誦
者忘失句逗若自失若受不具足不解
義者不得經意如是少智師教化弟子汝
善男子過去未來現在十方諸佛從初發
意乃至如是迴向則爲謗佛不隨佛教
不隨法説與此相違名爲正迴向復次正
迴向菩薩應作是念如十方三世諸佛所知
用無上智慧知諸善根相一切智人中佛第
一勝佛所知諸善根必是實相如佛所知
我亦用如是善根相迴向譬如射地無不
著時若射餘物或著或不著如諸佛所
知隨喜如射地無不著若用餘道隨喜
如射餘物或著或不著如是迴向是爲不
謗佛
經復次求佛道善男子善女人行般若波
羅蜜時諸善根應如是迴向如色不繋欲界
不繋色界不繋無色界不繋法者不名過
去不名未來不名現在如受想行識不繋欲
界不繋色界不繋無色界不繋法者不名過
去未來現在十二入十八界亦如是如般若
波羅蜜不繋欲界不繋色界不繋無色界
不繋法者不名過去未來現在禪波羅蜜乃
至檀波羅蜜亦如是内空乃至無法有法空
亦如是如四念處不繋欲界不繋色界
不繋無色界不繋法者不名過去未來現在
乃至八聖道分亦如是佛十力乃至十八不
共法亦如是如如法性法相法住法位實際
不可思議性戒定慧解脱解脱知見衆一切
種智無錯謬法常捨行不繋欲界不繋色
界不繋無色界不繋法者不名過去未來現
在是迴向所迴向處行者不繋皆亦如是
如是諸佛亦不繋諸善根亦不繋是諸聲
聞辟支佛善根亦不繋不繋法者不名過
去未來現在若菩薩摩訶薩行般若波羅蜜
時如是知色不繋三界不繋法者不名過去
未來現在若法不過去未來現在者不可以
取相有所得法迴向阿耨多羅三藐三菩提
何以故是色無生若法無生則無法無法
中不可迴向受想行識亦如是檀波羅蜜乃
至般若波羅蜜四念處乃至無錯謬法常捨
行不繋三界不繋法者亦非過去未來現
在若非過去未來現在法者不可以取相有
所得法迴向阿耨多羅三藐三菩提何以故
是法無生若法無生則無法無法中不可
迴向菩薩摩訶薩如是迴向則無雜毒
若求佛道善男子善女人以取相得法以諸
善根迴向阿耨多羅三藐三菩提是名邪
迴向若邪迴向諸佛所不稱譽用是邪迴
向不能具足檀波羅蜜乃至般若波羅蜜不
能具足四念處乃至八聖道分内空乃至無法
有法空佛十力乃至無錯謬法常捨行不能
具足淨佛世界成就衆生若不能淨佛世
界成就衆生則不能得阿耨多羅三藐三菩
提何以故是迴向雜毒故復次菩薩摩訶
薩行般若波羅蜜時應作是念如諸佛所知
諸善根迴向是眞迴向我亦應以是法相
迴向是名正迴向爾時佛讃須菩提善哉
善哉如汝所爲爲作佛事爲諸菩薩摩訶
薩説所應迴向法以無相無得無出無垢無
淨無法性自相空常性空法性如實際故須
菩提若三千大千世界中衆生皆當得十善
道四禪四無量心四無色定五神通於須菩
提意云何是衆生得福多不甚多世尊佛
言不如是善男子善女人於諸善根心不著
迴向阿耨多羅三藐三菩提最上第一最妙
無上無與等復次須菩提若三千大千世界
中衆生皆當作須陀洹乃至阿羅漢辟支佛
若有善男子善女人盡形壽供養恭敬尊重
讃歎衣服飮食臥具醫藥供給所須於須菩
提意云何是善男子善女人是因縁故得福
徳多不甚多世尊佛言不如是善男子善女
人於諸善根心不著迴向阿耨多羅三藐三
菩提最上第一最妙無上無與等復次須菩
提若三千大千世界中衆生皆發阿耨多羅
三藐三菩提心十方如恒河沙等世界中一
一衆生如恒河沙等劫恭敬尊重讃歎供
養是菩薩衣服飮食臥具醫藥供給所須於
須菩提意云何是善男子善女人是因縁
故得福多不甚多世尊無量無邊阿僧祇不
可以譬喩爲比世尊若是福徳有形者十
方如恒河沙等世界所不受佛告須菩提
善哉善哉如汝所言雖爾不如善男子善女
人於諸善根心不著迴向阿耨多羅三藐三菩
提最上第一最妙無上無與等是無著迴
向功徳比前功徳百倍千倍百千億倍乃
至算數譬喩所不能及何以故是善男子善
女人取相得法行十善道四禪四無量心四
無色定五神通取相得法供養須陀洹恭敬
尊重讃歎衣服飮食臥具醫藥供給所須乃
至取相供養菩薩故爾時四天王天與二萬
諸天子合掌禮佛作是言世尊菩薩摩訶
薩最大迴向以方便力故以無所得故以無
相法故以無覺法故諸善根迴向阿耨多羅
三藐三菩提如是迴向不墮二法爾時釋提
桓因亦與無數三十三天及餘諸天子持
天華瓔珞擣香澤香天衣幡蓋鼓天伎樂
以供養佛作如是言世尊菩薩摩訶薩最
大迴向以方便力故以無所得故以無相
法故以無覺法故諸善根迴向阿耨多羅三
藐三菩提如是迴向不墮二法須夜摩天王
與千天子刪兜率陀化樂他化自在諸天王
各與千天子倶供養佛已作如是言世
尊菩薩摩訶薩最大迴向以方便力故以無
所得故以無相法故以無覺法故諸善根迴
向阿耨多羅三藐三菩提如是迴向不墮二
法爾時諸梵天王與無數百千億那由他
諸天倶詣佛所頭面禮佛足發大音聲作
如是言未曾有也世尊菩薩摩訶薩爲般若
波羅蜜所護以方便力故勝前善男子善
女人取相有所得者光音天乃至阿迦尼吒
天與無數百千億那由他諸天倶詣佛所頭
面禮佛足發大音聲作如是言未曾有也
世尊菩薩摩訶薩爲般若波羅蜜所護以方
便力故勝前善男子善女人取相有所得者
爾時佛告四天王天乃至阿迦尼吒諸天子
若三千大千世界中所有衆生皆發阿耨多
羅三藐三菩提心是一切菩薩念過去未來
現在諸佛及聲聞辟支佛諸善根從初發意
乃至法住於其中間所有善根并餘一切衆
生所有善根所謂布施持戒忍辱精進一心
智慧檀波羅蜜乃至般若波羅蜜戒衆定衆
慧衆解脱衆解脱知見衆如是等諸餘無量
佛法一切和合隨喜隨喜已迴向阿耨多羅
三藐三菩提以取相有所得故復有善男子
善女人發阿耨多羅三藐三菩提心念過去
未來現在諸佛及聲聞辟支佛從初發意乃
至法住於其中間所有善根并餘一切衆生
所有善根所謂布施持戒忍辱精進一心智
慧檀波羅蜜乃至無量諸佛法一切和合稱
量以無所得故無二法故無相法故不著
法故無覺法故是最上隨喜第一最妙無上
無與等隨喜隨喜已迴向阿耨多羅三藐三
菩提是善男子善女人功徳勝前善男子善
女人功徳百倍千倍百千億倍乃至算數譬
喩所不能及爾時須菩提白佛言世尊世
尊説善男子善女人和合諸善根稱量隨
喜迴向最上第一最妙無上無與等世尊
云何名隨喜最上乃至無與等佛言若善
男子善女人念過去未來現在諸法不取
不捨不念非不念不得非不得是諸法中亦
無有法生者滅者若垢若淨諸法不増不減
不來不去不合不散不入不出如過去未來
現在諸法相如如相法性法住法位我亦如
是隨喜隨喜已迴向阿耨多羅三藐三菩提
如是迴向最上第一最妙無上無與等須菩
提是隨喜法比餘隨喜百倍千倍百千億倍
乃至算數譬喩所不能及復次須菩提求佛
道善男子善女人於過去未來現在諸佛及
聲聞辟支佛從初發心乃至法住於其中間
所有善根若布施乃至智慧檀波羅蜜乃至
無量諸佛法及餘一切衆生所有善根若欲
隨喜者應如是隨喜作是念布施與解脱
等戒忍精進禪智與解脱等色與解脱等
受想行識亦與解脱等内空與解脱等乃至
無法有法空亦與解脱等四念處與解脱等
乃至八聖道分亦與解脱等佛十力與解脱
等乃至一切種智亦與解脱等戒衆定衆慧
衆解脱衆解脱知見衆亦與解脱等隨喜與
解脱等過去未來現在諸法與解脱等十方
諸佛與解脱等諸佛迴向與解脱等諸佛與
解脱等諸佛滅度與解脱等諸佛弟子聲聞
辟支佛與解脱等諸佛弟子滅度與解脱等
諸佛法相與解脱等諸聲聞辟支佛法相與
解脱等一切諸法相亦與解脱等我以是諸
善根相隨喜功徳迴向阿耨多羅三藐三菩
提亦與解脱等不生不滅故須菩提是名
諸菩薩摩訶薩隨喜功徳最上第一最妙無上
無與等須菩提菩薩成就是隨喜功徳當
疾得阿耨多羅三藐三菩提復次須菩提十
方如恒河沙等諸佛及弟子現在若有求佛
道善男子善女人盡形壽供養是諸佛及弟
子一切所須供養恭敬尊重讃歎衣服飮食
臥具醫藥是諸佛滅度後晝夜懃修供養恭
敬尊重讃歎華香乃至旛蓋伎樂以取相有
所得故持戒忍辱精進禪定修智慧以取相
有所得故復有善男子善女人發意求阿
耨多羅三藐三菩提行檀波羅蜜尸羅波羅
蜜羼提波羅蜜毘梨耶波羅蜜禪波羅蜜般若
波羅蜜時以不取相無所得法方便力諸
善根迴向阿耨多羅三藐三菩提是福徳最
上第一最妙無上無與等勝前福徳百倍千
倍百千億倍乃至算數譬喩所不及如是須
菩提菩薩摩訶薩行檀波羅蜜時尸羅波羅
蜜羼提波羅蜜毘梨耶波羅蜜禪波羅蜜般若
波羅蜜時以方便力故諸善根應迴向阿
耨多羅三藐三菩提以不取相無所得法故」
論釋曰菩薩應作是念從色乃至常捨
行諸法不繋三界故三世不攝諸佛及弟
子并諸功徳隨喜心迴向處所用迴向法迴向
者亦如是是名正迴向爾時菩薩作是念
若色出三界三世不攝不可以取相有所
得迴向何以故是色出三界者即是色實
相初後生相不可得如破生品中説若法無
生即是無所有無所有迴向心云何迴向無
所有菩提心色受想行識乃至常捨行亦如
是是名無雜毒迴向所謂無相無得迴向
雜毒者所謂諸佛不讃歎不能具足六波
羅蜜等乃至不能得阿耨多羅三藐三菩
提復次菩薩應作是念如十方三世諸佛
所知應如是生心如是念如是觀如是迴
向是功徳直至無上道我亦如是隨喜迴向
是菩薩必得實隨喜迴向不虚如先説因
縁是略説諸迴向品菩薩禮佛有三品
一者悔過品二者隨喜迴向品三者勸請諸
佛品廣説則無量無邊善哉善哉汝作佛事
者佛初發心誓度一切衆生須菩提雖是阿
羅漢而能助佛説法開菩薩道是故讃言
善哉善哉復次佛自説因縁爲諸菩薩説
所應迴向法用無相故者以無相智慧
和合迴向福徳相者與上相違名爲無相
無相有三種假名相法相無相相假名相者
如車如屋如林如軍如衆生諸法和合中
更有是名無明力故取是假名相起諸煩惱
業法相者五衆十二入十八界等諸法肉眼
觀故有以慧眼觀則無是故法亦虚誑妄語
應捨離法相離是二相餘但有無相相有
人取是無相相隨逐取相還生結使是故
亦不應取無相相離三種相故名無相若
無有相是中無所得無得故無出若法無
得無出即是無垢無淨若法無垢無淨則是
無法性若法無性即是自相空若法自相空
即是法常自性空若法常自性空即同法性
如實際用如是法和合隨喜福徳迴向故
讃言善哉善哉復有善哉因縁所謂隨喜
福徳大利益衆生有大果報何者是大利
益所謂佛語須菩提若三千大千世界衆生
行十善乃至五通問曰欲界中二處天及梵
天王何以與多天倶餘四天何以少答曰
是二天依止地近佛故又五欲不如上天
佛生時苦行時降魔時得道時轉法輪時常
來供養佛是故多餘四處天宮殿在虚空
中不屬地五欲妙染著深故不能多來又
兜率天雖利根樂法而其天上常有補處菩
薩説法是故不來梵天雖遠離欲故樂
法情深佛爲法王是故多來復次梵天王
爲色界主請佛初轉法輪是故應與多衆
倶來餘色界天盡名梵天問曰先種種因縁
説正迴向正迴向即是最上今何以更問答
曰上處處廣説今略説所謂三世十方一切
法決定心知於是法中無生者滅者等一
切法不可得不可念不得不念故不取不捨
入諸法實相中作是念如諸法實相我亦
如是以隨喜福徳迴向不分別諸法不
壞法性是名最上迴向何以故果報常無
盡故問曰六波羅蜜等諸法各名相若色
相若無色相等解脱有二種有爲解脱無爲
解脱云何皆與解脱等答曰我先已説凡
夫人以肉眼六識顛倒觀故見異若以慧
眼觀諸法皆虚妄唯涅槃爲實是有爲解
脱屬無爲隨無爲故名解脱如實得道者
名道人今未得道者衣服法則隨得道者
故亦名道人如無餘涅槃不生不滅不
入不出不垢不淨非有非無非常非無常常寂
滅相心識觀滅語言道斷非法非非法等
相用無所有相故慧眼觀一切法亦如是
相是名六波羅蜜等與解脱等是故佛法中
説解脱爲貴上智慧貴解脱佛是中分別
説若人無量阿僧祇劫行六波羅蜜用有
所得法種種修集善根一人用無所得法
但以心隨喜念他功徳迴向無上道是人
百千萬分不及其一何以故先福徳有量
今福徳無量先福徳有盡今福徳無盡先
福徳雜毒今福徳無毒先福徳隨生死今
福徳隨涅槃先福徳不定或作佛或退今
福徳定到必疾作佛有如是等差別是故
四種人若凡夫人求世間樂若聲聞辟支
佛人求涅槃樂若諸菩薩摩訶薩求佛樂
應如是隨喜生福徳迴向阿耨多羅三藐
三菩提如此品中説
大智度論卷第六十一

大智度論釋照明品第四十卷六
十二
　　聖者龍樹造
　　後秦龜茲國三藏鳩摩羅什譯
經爾時慧命舍利弗白佛言世尊是般若
波羅蜜佛言是般若波羅蜜世尊般若波羅
蜜能照一切法畢竟淨故世尊應禮般若
波羅蜜世尊般若波羅蜜不著三界世尊般
若波羅蜜除諸闇冥一切煩惱諸見除故世
尊般若波羅蜜一切助道法中最上世尊
般若波羅蜜安隱能斷一切怖畏苦惱故世
尊般若波羅蜜能與光明五眼莊嚴故世
尊般若波羅蜜能示導墮邪道衆生離二
邊故世尊般若波羅蜜是一切種智一切煩
惱及習斷故世尊般若波羅蜜諸菩薩摩訶
薩母能生諸佛法故世尊般若波羅蜜不
生不滅自相空故世尊般若波羅蜜遠離生
死非常非滅故世尊般若波羅蜜無救者作
護施一切珍寶故世尊般若波羅蜜具足
力無能破壞故世尊般若波羅蜜能轉三
轉十二行法輪一切諸法不轉不還故世
尊般若波羅蜜能示諸法性無法有法空故
世尊應云何供養般若波羅蜜佛言當如供
養世尊禮般若波羅蜜當如禮世尊何以
故世尊不異般若波羅蜜般若波羅蜜不異
世尊世尊即是般若波羅蜜般若波羅蜜即
是世尊是般若波羅蜜中出生諸佛菩薩辟
支佛阿羅漢阿那含斯陀含須陀洹般若波
羅蜜中生十善道四禪四無量心四無色定
五神通内空乃至無法有法空四念處乃至八
聖道分是般若波羅蜜中生佛十力十八
不共法大慈大悲一切種智爾時釋提桓因
心念何因縁故舍利弗問是事念已語舍
利弗何因縁故問是事舍利弗語釋提桓因
言憍尸迦諸菩薩摩訶薩爲般若波羅蜜
守護以漚和拘舍羅力故於過去未來現
在諸佛從初發心乃至法住於其中間所作
善根一切和合隨喜迴向阿耨多羅三藐三
菩提以是因縁故我問是事憍尸迦菩薩摩
訶薩般若波羅蜜勝檀波羅蜜尸羅羼提毘
梨耶禪波羅蜜譬如生盲人若百若千若百
千而無前導不能趣道入城憍尸迦五波羅
蜜亦如是離般若波羅蜜如盲無導不能趣
道不能得一切種智憍尸迦若五波羅
蜜得般若波羅蜜將導是時五波羅蜜名爲
有眼般若波羅蜜將導得波羅蜜名字釋
提桓因語舍利弗如汝所言般若波羅蜜
將導五波羅蜜故得波羅蜜名字舍利弗
若無檀波羅蜜五波羅蜜不得波羅蜜名字
若無尸羅波羅蜜羼提波羅蜜毘梨耶波羅蜜
禪波羅蜜五波羅蜜不得波羅蜜名字若爾
者何以故獨讃般若波羅蜜舍利弗言如是
如是憍尸迦無檀波羅蜜五波羅蜜不得波
羅蜜名字無尸羅波羅蜜羼提波羅蜜毘梨
耶波羅蜜禪波羅蜜五波羅蜜不得波羅蜜
名字但菩薩摩訶薩住般若波羅蜜中能具
足檀波羅蜜尸羅波羅蜜羼提波羅蜜毘梨耶
波羅蜜禪波羅蜜以是故憍尸迦般若波羅
蜜於五波羅蜜中最上第一最妙無上無與
等舍利弗白佛言世尊云何應生般若波
羅蜜佛告舍利弗色不生故般若波羅蜜生
受想行識不生故般若波羅蜜生檀波羅蜜
不生故般若波羅蜜生乃至禪波羅蜜不生
故般若波羅蜜生内空乃至無法有法空
四念處乃至八聖道分佛十力乃至一切智
一切種智不生故般若波羅蜜生如是諸法
不生故般若波羅蜜應生舍利弗言世尊
云何色不生故般若波羅蜜生乃至一切諸
法不生故般若波羅蜜應生佛言色不起不
生不得不失故乃至一切諸法不起不生不
得不失故般若波羅蜜生舍利弗白佛言如
是生般若波羅蜜與何等法合佛言無所合
以是故得名般若波羅蜜世尊不合何等
法佛言不與不善法合不與善法合不與
世間法合不與出世間法合不與有漏法
合不與無漏法合不與有罪法合不與
無罪法合不與有爲法合不與無爲法合何
以故般若波羅蜜不爲得諸法故生以
是故於諸法無所合爾時釋提桓因白佛
言世尊是般若波羅蜜亦不合薩婆若佛言
如是憍尸迦般若波羅蜜亦不合薩婆若亦
不得釋提桓因言世尊云何般若波羅蜜亦
不合薩婆若亦不得佛言般若波羅蜜不如
名字不如相不如起作法合釋提桓因言今
云何合佛言若菩薩摩訶薩如不取不受不
住不著不斷如是合亦無所合如是憍尸迦
般若波羅蜜一切法合亦無所合爾時釋提
桓因白佛言未曾有也世尊是般若波羅蜜
爲一切法不起不生不得不失故生須菩提白
佛言世尊若菩薩摩訶薩行般若波羅蜜時
作是念般若波羅蜜若一切法合若不合是
菩薩摩訶薩則捨般若波羅蜜遠離般若波
羅蜜佛告須菩提復有因縁菩薩摩訶薩捨
般若波羅蜜遠離般若波羅蜜若菩薩摩訶
薩作是念是般若波羅蜜無所有空虚不堅
固是菩薩摩訶薩則捨般若波羅蜜遠離般
若波羅蜜須菩提以是因縁故捨離般
若波羅蜜須菩提白佛言世尊信般若波羅
蜜爲信何法佛告須菩提信般若波羅蜜
則不信色不信受想行識不信眼乃至意不
信色乃至法不信眼界乃至意識界不信檀
波羅蜜尸羅波羅蜜羼提波羅蜜毘梨耶波羅
蜜禪波羅蜜不信内空乃至無法有法空不
信四念處乃至八聖道分不信佛十力乃至
十八不共法不信須陀洹果斯陀含果阿那
含果阿羅漢果辟支佛道不信菩薩道不信
阿耨多羅三藐三菩提乃至一切種智須菩
提白佛言世尊云何信般若波羅蜜時不
信色乃至一切種智佛告須菩提色不可得
故信般若波羅蜜不信色乃至一切種智不
可得故信般若波羅蜜不信一切種智以是
故須菩提信般若波羅蜜時不信色乃至不
信一切種智論釋曰上佛彌勒須菩提釋
提桓因共説隨喜義舍利弗雖默然聽聞是
般若波羅蜜隨喜義甚深無量無邊大利益
衆生雖漏盡寂滅發歡喜心從坐起合掌
白佛言能作隨喜斷諸戲論利益無量衆
生令入佛道者是般若波羅蜜佛可其語
故言是般若波羅蜜中説諸法實相諸法實
相中無戲論垢濁故名畢竟清淨畢竟清
淨故能遍照一切五種法藏所謂過去未
來爲現在無爲及不可説是故舍利弗言
世尊般若波羅蜜能照一切法畢竟淨故
般若波羅蜜能守護菩薩救諸苦惱能滿
所願如梵天王守護三千大千世界故衆
生皆禮三界中三毒泥所不汚故言不
著三界破一切愛等百八煩惱我見等六十
二見故言破無明黒闇諸法中智慧最上
一切智慧中般若波羅蜜爲上以智慧爲
本分別四念處等三十七品是故言一切
助道法中最上能斷生老病死等諸怖畏苦
惱故言安隱是般若波羅蜜中攝五眼故
言能與光明離有邊無邊等諸二邊故言
能示正道菩薩住金剛三昧斷一切煩惱
微習令無遺餘得無礙解脱故言一切種
智復次知一切法總相別相一切種智因縁
故名一切種智能生十方三世無量諸佛
法故言諸菩薩母一切法中各各自相空
故言不生不滅斷常是諸見本諸見是諸結
使本諸結使是一切生死中苦本是故言
遠離生死能令衆生信三寶等諸善法寶
得諸善法寶故得世間出世間樂能令衆
生得二種樂故言無救者作護是般若波
羅蜜相乃至十方諸佛所不能壞所以者
何畢竟不可得故何況餘人故言具足波
羅蜜是般若波羅蜜中無自性故説諸法
不轉生死中不還入涅槃不生故不轉不
滅故不還故言能轉三轉十二行法輪三
轉十二行法輪義如先説一切法有二分
若有若無是般若中有亦不應取無亦不
應取離是有無即是諸法性是故言能示
諸法性如是等無量因縁讃歎般若後當
廣説是般若波羅蜜是無相相有人心未
淳熟求其定相不能得便生慢心是故舍
利弗問應云何供養佛教言當如供養佛
以人從久遠已來深著衆生相於貴法情
薄是故言如供養世尊智者觀之佛與般
若等無異所以者何般若修集即變爲一
切智此中佛自説因縁是般若波羅蜜中
出生賢聖等出生十善道等世間出世間法
乃至一切種智爾時帝釋作是念者帝釋
意以舍利弗漏盡離欲人如似著法人讃歎
般若今舍利弗自説因縁菩薩爲般若守
護故以方便力能隨喜福徳迴向而不破
般若波羅蜜相是事希有故尊敬般若波羅
蜜是故問佛云何供養復次憍尸迦般若
波羅蜜自力勢故勝五波羅蜜問曰五波羅
蜜應以五盲人作喩何以乃説百千答曰
此中説其力勢不論多少復次若言導五
不足爲貴故説百千復次波羅蜜亦多
如賢劫三昧中有八萬四千種波羅蜜廣説
則無量問曰檀波羅蜜亦有眼所以者何
信有罪福破邪見等無明故能布施何以
故喩無眼答曰布施中智慧是客來非正
體譬如四大常和合不得相離諸波羅蜜
和合亦如是不能趣道道者菩薩十地道
城者一切種智等諸佛法復次道者八聖道
分城者涅槃如盲人雖有手足力不能
得隨意有所至得有眼人示導則隨意
所往皆能成辦五波羅蜜雖各各有事能
不得般若示導尚不得二乘何況無上道
五波羅蜜得般若波羅蜜將導故得波羅
蜜名字至成佛道帝釋問汝自説諸波羅
蜜和合互相佐助如四大不得相離如是
者般若波羅蜜亦待五法何以獨説以般
若故五法得波羅蜜名字答曰雖六事和
合互相佐助但般若波羅蜜力大故五法因
得波羅蜜名字譬如合散雖衆藥各各有
力石勢大故名爲石散又如大軍摧敵雖
各各有力主將力大故主得名字舍利弗
已問供養般若事今問行者云何生般若波
羅蜜佛答若行者觀色等諸法不生相是則
生般若波羅蜜舍利弗復問云何觀色等
不生故般若波羅蜜生答曰色等因縁和
合起行者知色虚妄不令起不起故不生
不生故不得不得故不失爾時舍利弗問
意般若無生縁處行者亦無生如是般若
與何法合終歸何處住得何果報答曰
般若波羅蜜無生相故無所合若般若波羅
蜜有法合者若善若不善等是不名般若
波羅蜜今無所合故入般若波羅蜜數中
問曰若爾者帝釋已知一切法不合何以獨
問薩婆若不合答曰帝釋貴重深著是般
若於薩婆若愛未斷故言乃至薩婆若亦
不合耶佛答般若波羅蜜薩婆若亦不合一
切法畢竟無生故此中佛破斷滅邪見故
説合般若波羅蜜不如凡夫人取相著名
作起有爲法合如佛心合問曰云何如佛
心合答曰一切相虚誑故不取相一切
法中有無常等過咎故不受吾我心縛著
世間皆動相故不住能生種種苦惱後變
異故不著一切世間顛倒顛倒果報不實如
幻如夢無所滅故不斷是故佛不著法
不生高心入畢竟空善相中深入大悲以
救衆生菩薩應如佛心合帝釋歡喜讃言
希有是般若波羅蜜不破壞諸法不生不
得不失故而能成就菩薩令得至佛須菩
提言若菩薩用有所得如是分別一切智
等一切法若合若不合是菩薩則失般若波
羅蜜佛然可其言如是更有因縁菩薩若
取汝所説一切法無合不合取是空相言
般若空無所有不牢固是亦失般若波羅
蜜須菩提知般若波羅蜜不可得相是故問
若信般若波羅蜜信何法般若波羅蜜空亦
不可得爲決定心信於何法佛言色等
一切法不可信何以故色等一切法自性不
可得故不可信
經須菩提白佛言世尊是般若波羅蜜名
爲摩訶波羅蜜須菩提何因縁故是般若
波羅蜜名爲摩訶波羅蜜須菩提言世
尊是般若波羅蜜不作色大不作色小受想
行識不作大不作小眼乃至意色乃至法
眼識界乃至意識界不作大不作小檀波
羅蜜乃至禪波羅蜜不作大不作小内空
乃至無法有法空不作大不作小四念處
乃至阿耨多羅三藐三菩提不作大不作
小諸佛法不作大不作小諸佛不作大不
作小是般若波羅蜜不作色合不作色散
受想行識不作合不作散乃至諸佛不作合
不作散色不作無量不作非無量乃至
諸佛不作無量亦不作非無量色不作廣不
作狹乃至諸佛不作廣不作狹不作色有
力不作色無力乃至諸佛不作有力不作無
力世尊以是因縁故是般若波羅蜜名摩訶
波羅蜜世尊若新發意菩薩摩訶薩若不
遠離般若波羅蜜不遠離禪波羅蜜不遠離
毘梨耶波羅蜜不遠離羼提波羅蜜不遠離
尸羅波羅蜜不遠離檀波羅蜜如是念是般
若波羅蜜不作色大不作色小乃至諸佛不
作大不作小色不作合不作散不作色無量
不作色非無量不作色有力不作色無力乃
至諸佛不作有力不作無力世尊菩薩摩訶
薩若如是知是爲不行般若波羅蜜何
以故是非般若波羅蜜相所謂作色大小
乃至諸佛作大小色有力無力乃至諸佛有
力無力世尊是菩薩摩訶薩用有所得故
有大過失所謂行般若波羅蜜時作色大作
色小乃至諸佛作有力作無力何以故有
所得相者無阿耨多羅三藐三菩提所以者
何衆生不生故般若波羅蜜亦應不生色
不生故般若波羅蜜不生乃至佛不生故
般若波羅蜜不生衆生性無故般若波羅蜜
性無色性無故般若波羅蜜性無乃至佛性
無故般若波羅蜜性無衆生非法故般若
波羅蜜非法色非法故般若波羅蜜非法乃
至佛非法故般若波羅蜜非法衆生空故
般若波羅蜜空色空故般若波羅蜜空乃至
佛空故般若波羅蜜空衆生離故般若波羅
蜜離色離故般若波羅蜜離乃至佛離故般
若波羅蜜離衆生無有故般若波羅蜜無有
色無有故般若波羅蜜無有乃至佛無有故
般若波羅蜜無有衆生不可思議故般若波
羅蜜不可思議色不可思議故般若波羅蜜
不可思議乃至佛不可思議故般若波羅蜜
不可思議衆生不滅故般若波羅蜜不滅
色不滅故般若波羅蜜不滅乃至佛不滅故
般若波羅蜜不滅衆生不可知故般若波羅
蜜不可知色不可知故般若波羅蜜不可知
乃至佛不可知故般若波羅蜜不可知衆生
力不成就故般若波羅蜜力不成就色力不
成就故般若波羅蜜力不成就乃至佛力不
成就故般若波羅蜜力不成就世尊以是因
縁故諸菩薩摩訶薩般若波羅蜜名爲摩
訶波羅蜜論釋曰須菩提聞佛所説疑
心開解讃歎般若波羅蜜言是般若名爲摩
訶波羅蜜佛反問須菩提於汝意云何何
以名爲大波羅蜜須菩提答色等諸法不
作大不作小故凡夫人心於諸法中隨
意作大小如人急時其心縮小安隱富樂
時心則寛大又如八背捨中隨心故外色
或大或小又如凡夫人於眼見色中非色
事亦言色如指業指量指數指一異等法
合爲色是名色作大有人眼見色可見處
名色不可見處不名色有人言麁色虚誑
非眞色但微塵常故是眞色微塵和合時
假名爲色是名色作小如是等因縁凡夫
人於色或作大或作小隨憶想分別故破
諸法性般若波羅蜜隨色性如實觀不作
大小不合不散者般若波羅蜜不説微色
和合更有色生但有假名無有定相色是
故無合無散色無邊故無量無處不有色
無時不有色故無有量色是作法般若波
羅蜜中不以微塵合故有麁色不以麁
色散故還歸微塵是故言不合不散起法
有分別籌量多少不得言不合不散無量
如凡人空故説無量實故説有量般若波
羅蜜遠離空實故言非量非無量凡夫人
隨心憶念得解故於色作廣作狹般若波
羅蜜觀實法相不隨心故非廣非狹凡夫
人不知和合因縁生諸法故言色有力如
合衆縷以爲繩不知者謂繩有力又如
牆崩殺人言牆有力若各各分散則無有
力般若波羅蜜知和合相不説一法有力
不説言無力是故名摩訶般若波羅蜜復
有大因縁若菩薩不遠離六波羅蜜色等
諸法不作大不作小但行般若波羅蜜
則心散亂不調順多生疑悔邪見失般若
波羅蜜相若與五波羅蜜和合行則調柔
不錯能成辦衆事譬如八聖道分正見是
道若無七事佐助則不能辦事亦不名
正見是故佛説一切諸善法皆從因縁和
合共生無有一法獨自生者是故和合時
各各有力但力有大小是名行般若波
羅蜜若菩薩離五波羅蜜行般若波羅蜜
分別色等諸法若大若小等是人即墮用
有所得墮有邊中若於色等諸法無所分
別若大若小離五波羅蜜著是不大不小
等空相先分別諸法大小有所得爲失今
著不大不小等空相亦是失所以者何此中
須菩提説因縁有所得相者乃至無阿耨多
羅三藐三菩提所以者何阿耨多羅三藐三
菩提寂滅相無所得相畢竟清淨相有所得
相者生諸戲論諍競一切法無生無滅無
所得相如我衆生十方求索不可得但有
假名實不生衆生不生故般若波羅蜜亦
如衆生相破吾我顛倒故不生不滅如色
等諸法生相不可得故不生二法攝一
切法若衆生若法此二法因縁故和合生
但有假名無有定性若法無定性此法即
是無生是二法無生故當知色等諸法亦
無生衆生法無性無所有空離不可思議
不滅不可知亦如是衆生力不成就故般
若波羅蜜力不成就者先説一切法從因縁
和合生各各無自力般若波羅蜜知諸法
各各無自力故無自性無自性故空般若
波羅蜜從諸法生故無自力無自力故亦
同諸法畢竟空是故説衆生及法力不成就
故般若波羅蜜力亦不成就問曰先説色
等諸法不作有力不作無力今何以更説
衆生及色等諸法力不成就故般若波羅蜜
力亦不成就答曰上説般若觀諸法不作
有力不作無力聽者謂般若波羅蜜能作
是觀即有大力是故此中説衆生色等力
不成就故般若波羅蜜力亦不成就如是
等種種因縁故名摩訶波羅蜜
　　大智度論釋信謗品第四十一
經爾時慧命舍利弗白佛言世尊有菩薩
摩訶薩信解是般若波羅蜜者從何處終
來生是間發阿耨多羅三藐三菩提心來爲
幾時爲供養幾佛行檀波羅蜜尸羅波羅蜜
羼提波羅蜜毘梨耶波羅蜜禪波羅蜜般若
波羅蜜來幾時能隨順解深般若波羅蜜義
佛告舍利弗是菩薩摩訶薩供養十方諸佛
來生是間是菩薩發阿耨多羅三藐三菩提
心來無量無邊阿僧祇百千萬億劫是菩薩
摩訶薩從初發心常行檀波羅蜜尸羅波羅
蜜羼提波羅蜜毘梨耶波羅蜜禪波羅蜜般若
波羅蜜供養無量無邊不可思議阿僧祇諸
佛來生是間舍利弗是菩薩摩訶薩若見
若聞般若波羅蜜作是念我見佛從佛聞
法舍利弗是菩薩摩訶薩能隨順解深般
若波羅蜜義以無相無二無所得故須菩
提白佛言世尊是般若波羅蜜可聞可見耶
佛告須菩提是般若波羅蜜無有聞者無有
見者般若波羅蜜無聞無見諸法鈍故禪
波羅蜜毘梨耶波羅蜜羼提波羅蜜尸羅波羅
蜜檀波羅蜜無聞無見諸法鈍故内空無聞
無見諸法鈍故乃至無法有法空無聞無
見諸法鈍故四念處無聞無見諸法鈍故
乃至八聖道分無聞無見諸法鈍故佛十力
乃至十八不共法無聞無見諸法鈍故須菩
提佛及佛道無聞無見諸法鈍故須菩提
白佛言世尊是菩薩幾時行佛道能習行
如是深般若波羅蜜佛告須菩提是中應分
別説須菩提有菩薩摩訶薩初發意習行深
般若波羅蜜禪波羅蜜毘梨耶波羅蜜羼提波
羅蜜尸羅波羅蜜檀波羅蜜以方便力故於
諸法無所破壞不見諸法無利益者亦終
不遠離行六波羅蜜亦不遠離諸佛從一佛
世界至一佛世界若欲以善根力供養諸
佛隨意即得終不生母人腹中終不離諸神
通終不生諸煩惱及聲聞辟支佛心從一佛
世界至一佛世界成就衆生淨佛世界
須菩提如是等諸菩薩摩訶薩能習行深
般若波羅蜜須菩提有菩薩摩訶薩多見
諸佛若無量百千萬億從諸佛所行布施持
戒忍辱精進一心智慧皆以有所得故是菩
薩聞説深般若波羅蜜時便從衆中起去不
恭敬深般若波羅蜜及諸佛是菩薩今在此
衆中坐聞是甚深般若波羅蜜不樂便捨
去何以故是善男子善女人等先世聞深般
若波羅蜜時棄捨去今世聞深般若波羅蜜
亦棄捨去身心不和是人種愚癡因縁業種
是愚癡因縁罪故聞説深般若波羅蜜毀呰
毀訾般若波羅蜜故毀呰過去未來現在諸
佛一切智一切種智是人毀呰三世諸佛一
切智起破法業因縁集故無量百千萬億
歳墮大地獄中是破法人輩從一大地獄
至一大地獄若火劫起時至他方大地獄中
生在彼間從一大地獄至一大地獄彼間
若火劫起時復至他方大地獄中生在彼間
從一大地獄至一大地獄如是遍十方彼
間若火劫起故從彼死破法業因縁未盡故
還來是間大地獄中生此間亦從一大地獄
至一大地獄受無量苦此間火劫起故復
至十方他世界生畜生中受破法罪業苦如
地獄中説重罪漸薄或得人身生盲人家
生旃陀羅家生除厠擔死人種種下賤家若
無眼若一眼若眼瞎若無舌無耳無手所生
處無佛無法無佛弟子處何以故種破法業
積集厚重具足故受是果報爾時舍利弗白
佛言世尊五逆罪與破法相似耶佛告舍
利弗不應言相似所以者何若有人聽説是
甚深般若波羅蜜時毀呰不信作是言不
應學是法是非法非善非佛教諸佛不説是
語是人自毀訾般若波羅蜜亦教他人毀訾
般若波羅蜜自壞其身亦壞他人身自飮毒
殺身亦飮他人毒自失其身亦失他人身自
不知不信毀訾深般若波羅蜜亦教他人令
不信不知舍利弗如是人我不聽聞其名字
何況眼見何以故當知是人名爲汚法人爲
墮衰濁黒性如是人若有聽其言信用其語
亦受如是苦舍利弗若人破般若波羅蜜
當知是名爲破法人舍利弗白佛言世尊
世尊説破法之人所受重罪不説是人所受
身體大小佛告舍利弗不須説是人受身大
小何以故是破法人若聞所受身大小便當
吐熱血若死若近死苦是破法人聞如是身
有如是重罪是人便大愁憂如箭入心漸
漸乾枯作是念破法罪故得如是大醜身受
如是無量苦以是故佛不聽舍利弗問是人
所受身體大小舍利弗白佛言願佛説之
爲未來世作明誡令知破法業積集故得如
是大醜身受如是大苦佛告舍利弗後世
人若聞是破法業積集厚重具足受大地獄中
久久無量苦聞是久久無量苦時足爲未
來世作明誡舍利弗白佛言世尊若白淨
善男子善女人聞是法足作依止寧失身命
終不破法自念我若破法當受如是苦
論釋曰舍利弗聞般若波羅蜜甚深微妙
聞者尚難何況能行是故言信解般若者是
爲希有是故問世尊若信解般若者是人
於何處終來生是間舍利弗作是念是人
應從好世界終來生是間是人不應新
發意不應少供養佛不應少行六波羅
蜜必是大徳人未聖而能知聖法故是故
問發意幾時供養幾佛行六波羅蜜幾時
能隨順解深般若波羅蜜義者是菩薩於
諸法不取相不著空行空行和合五波
羅蜜行般若波羅蜜用大慈悲心爲一切
衆生行般若波羅蜜故十方諸佛清淨世
界中終來生是間者爲度有縁衆生又與
釋迦文尼佛共因縁故雖有此間死此間
生者但以從他方佛所來者貴故發心來
無量阿僧祇劫諸福徳力集厚故能信解
隨順深義有人雖無量阿僧祇劫發心久
不行功徳者是故説從發心來常行六
波羅蜜常行六波羅蜜福徳故能得見能
得供養無量無邊阿僧祇佛是菩薩成就上
四因縁故得無量無邊福徳智慧是福徳因
縁故諸煩惱薄心柔軟菩薩信慧等諸根
利轉増得力故深入般若波羅蜜汚厭世
間事若見般若波羅蜜經卷即時心生如
見佛若披卷尋義即時心生如從佛聞
信力成就慧力成就故隨順解深般若波
羅蜜義所謂一切無相故出十二入二法不
二法中心無所著故名無所得略説三相
是隨順解般若波羅蜜義須菩提聞説
見經卷如見佛讀經文如從佛聞如
似有著是故問般若可見可聞耶須菩提
意以般若波羅蜜畢竟空天眼天耳猶不
能見聞何況肉眼肉耳出世間慧眼亦不
得見何況世間眼佛順其意答般若波羅
蜜不可得見聞此中説因縁諸法入般若
波羅蜜中皆一相無相是中無分別聞者
見者及可聞可見三界凡夫人作分別是
眼是色是耳是聲六情是利六塵是鈍色等
諸法是鈍慧等是利諸法入般若波羅蜜
中如百川歸海皆爲一味是故説般若波
羅蜜不可見不可聞以諸法鈍故從檀波
羅蜜乃至佛道須陀洹乃至佛亦如是復
次衆生離法不能聞不能見法離衆生
亦不能聞不能見問曰上已問菩薩發
意幾時供養幾佛能順解深義今何以更
問答曰上佛説般若無聞無見亦説見般
若經卷如見佛讀般若如從佛聞二相
説是般若亦言可見可聞亦言不可見不可
聞是故還問佛菩薩幾時行得是方便能
行有能行無行有不墮三界行無不墮
斷滅能隨般若波羅蜜相行佛答有此事
不定應當分別説或有菩薩初發心便
能習行甚深六波羅蜜習行者一心信受常
行方便力故者雖行六波羅蜜起福徳因
縁而心不著諸法無所破壞者是菩薩信
力智慧力大故聞摩訶衍深法即時信聞聲
聞法亦信聞外道在家出家法亦不破壞
而於中出二種利一者分別是道非道捨
非道行是道二者一切法入般若波羅蜜
中無是無非無破無受不見諸法無利益
者即是上説於中出利者是徳福具足故
終不遠離六波羅蜜乃至淨佛世界略
説義有菩薩雖新發意深信受是般若波
羅蜜有菩薩久發意供養千萬億諸佛用
有所得行六波羅蜜不信受是般若波羅
蜜此中佛自説因縁是人於過去世聞深
般若波羅蜜不信不受從坐起去今佛
爲説不信不受破般若波羅蜜罪業果
報故説是人不信不受業因縁故即起愚
癡業因縁得愚癡業因縁故疑悔惡邪著
心轉増著心轉増故於大衆中毀訾破壞
般若波羅蜜破壞般若波羅蜜故破三世
十方諸佛一切智破三世十方諸佛一切智
罪故轉身墮大地獄大地獄者阿鼻地獄
無量百千萬億阿僧祇歳受憂愁苦惱憂
愁是心苦惱是身苦從一大地獄至一大
地獄者如福徳因縁故上有六欲天罪業
因縁亦如是下有八種大地獄八種大地
獄各有十六小地獄是中阿鼻最大餘須
彌四天下亦如是是三千大千世界中有百
億須彌山有百億阿鼻地獄是故説從一
阿鼻大地獄至一阿鼻大地獄如人從會
至會又如入正位者從天上來受人間
樂從人中還至天上受樂若此間火劫起
其罪未盡故轉至他處十方世界大地獄
中受罪若彼間火劫起復展轉至他方他
方火劫起復還生此間阿鼻地獄中展轉
如前是破般若波羅蜜罪小滅展轉生勤
苦畜生中此間火劫起復生他方世界畜生
中展轉受苦彼間火劫起還來此間復展
轉如前罪轉微輕或得人身生下賤家所
謂生生盲家不欲見般若波羅蜜罪故
輕賤説法人故生旃陀羅及除糞擔死人
等下賤家毀呰説法者故無舌不欲聞
故無耳麾手非撥故無手此人心雖愛佛
以愚癡無智故毀滅佛母破壞法藏破壞
法藏故生無佛法衆處問曰何以不説
生餓鬼中答曰是破壞法者多以二煩
惱所謂瞋恚愚癡慳貪發故墮餓鬼此中
無慳故不説問曰舍利弗何以言五逆罪
與破法罪相似答曰舍利弗是聲聞人常
聞五逆罪最重墮阿鼻地獄一劫受苦聲
聞人不悉知供養般若得大果報又不知
謗毀般若得大罪故擧五逆對問相似
不答言不相似者以相去懸遠故所以者
何此人毀謗般若者自失大利亦令他失
自遠離般若亦令他遠離自破壞善根亦
破他善根自塗邪見毒亦塗他邪見毒自
失其身亦失他身自不知故著法愛故
破亦令他破般若波羅蜜如父母愛子恩
極一世又以因縁故愛是行般若波羅蜜
菩薩於無邊世中深心愛念衆生父母念
子無能以一眼與者行般若波羅蜜者於
無邊劫中以頭目髓惱積過須彌以施
衆生出佛身血殺阿羅漢但壞肉身不壞
法身壞僧是離眷屬讃五法不壞般若是
故五逆罪不得似壞般若波羅蜜般若波
羅蜜能令人作佛毀般若罪則無喩是故
破般若人我不欲聽聞其名字何況眼
見是破般若人或先世福徳因縁廣學多
聞富貴威徳巧於談語諸魔官屬常隨逐佐
助故未得阿鞞跋致菩薩見其多人供養
多有出家在家弟子是故若有説其名者
不聽聞之何況親附禮拜受其教訓所以
者何菩薩欲増長善法利益衆生是人欲
破法令衆生墮大衰濁二事相違故衰濁
者如人著衰雖好衣美食常無色力雖
勤身作務財産日耗是人壞一切佛上法寶
故雖身口業善持戒布施讃經善法終不
増長如濁水泥不見面像亦不中飮是
人不中親近若親近者則喜染著是人破
法故邪見疑悔常擾亂心先所聞法深染愛
著不解般若波羅蜜相故言般若波羅蜜
無所有空不堅固無有罪福如是濁亂蔽
其心故不能得見清淨實法相黒性者
佛法中善法名白不善法名黒是人常積
集不善法故成不善性若有信受其語其
罪亦同問曰舍利弗何以問是人受身大小
而佛不答答曰舍利弗既聞受罪時節及
處所不聞其身大小意欲聞佛説其大身
又如帝釋身長十里受樂遍滿故欲知受
罪身大受苦亦多有二因縁故佛不爲説
一者上已説其在二惡道中久受苦惱今
復説其身大醜惡人或不信不信者當受
久劇之苦故二者若信佛語則大憂怖憂
怖故風發吐熱血死若死等者設令不死身
常乾枯若不信後世受重罪故佛不説舍
利弗白佛今雖以二因縁故不説願憐愍
未來世人故説佛言若有善根白性福徳人
足作依止白性者與黒性相違依止者聞
是受苦更不敢作若不信雖説身大亦不
信若信聞上受苦久遠足可信
大智度論卷第六十二

大智度論釋信謗品第四十一之
餘卷六
十三
　　聖者龍樹造
　　後秦龜茲國三藏鳩摩羅什譯
經爾時須菩提白佛言世尊若善男子
善女人應好攝身口意業無受如是諸苦
或不見佛或不聞法或不親近僧或生無佛
世界中或生人中墮貧窮家或人不信受
其言須菩提白佛言世尊以積集口業故
有是破法重罪耶佛告須菩提以積集口業
故有是破法重罪須菩提是愚癡人在佛法
中出家受戒破深般若波羅蜜毀呰不受須
菩提若破般若波羅蜜毀呰般若波羅蜜
則爲破十方諸佛一切智一切智破故則爲
破佛寶破佛寶故破法寶破法寶故破僧
寶破三寶故則破世間正見破世間正見故
則爲破四念處乃至破一切種智法破一
切種智法故則得無量無邊阿僧祇罪得無
量無邊阿僧祇罪已則受無量無邊阿僧祇
憂苦須菩提白佛言世尊是愚癡人毀呰
破壞深般若波羅蜜有幾因縁佛告須菩提
有四因縁是愚癡人毀呰破是深般若波羅
蜜須菩提言世尊何等四是愚癡人爲
魔所使故欲毀呰破壞深般若波羅蜜是名
初因縁是愚癡人不信深法不信不解心不
得清淨是第二因縁故是愚癡人欲毀呰破
壞深般若波羅蜜是愚癡人與惡知識相隨
心沒懈怠堅著五受衆是第三因縁故是愚
癡人欲毀呰破壞深般若波羅蜜是愚癡人
多行瞋恚自高輕人是第四因縁故是愚
癡人欲毀呰破壞深般若波羅蜜須菩提
以是四因縁故是愚癡人欲毀呰破壞深
般若波羅蜜論問曰口業是破法何以
言攝身口意業答曰意業是口業之本若
欲攝口業先攝意業意業攝故身口業亦
善身口業善意業亦善是中須菩提自説因
縁莫受是諸苦或不見佛等世間人以
身業爲重口業爲輕是故須菩提問但以
口業得如是罪耶佛可其意示言是愚
癡人自無急事又無使作者亦無所得而
自以舌故作如是罪是爲大狂是狂人
未來世在我法中出家出家者五衆受戒
者有七衆是聲聞人著聲聞法佛法過五
百歳後各各分別有五部從是已來以
求諸法決定相故自執其法不知佛爲
解脱故説法而堅著語言故聞説般若諸
法畢竟空如刀傷心皆言決定之法今云
何言無於般若波羅蜜無得無著相中作
得作著相故毀呰破壞言非佛教佛憐愍
衆生故爲説是道非道今般若中是道非
道盡爲一相所謂無相是故先生疑後定
心於空法生邪見邪見得力故於大衆
中處處毀壞般若波羅蜜毀壞般若波羅
蜜故則破十方三世諸佛一切智等諸佛
功徳破佛功徳故即破三寶三寶破故則
破世間樂因縁所謂世間正見若破世間正
見則破出世間樂因縁出世間正見所謂四
念處乃至一切種智是法名爲無量無邊福
徳因縁破是法故得無量無邊罪得無量
無邊罪故受無量無邊憂愁苦惱問曰先
以説破法因縁所謂愛著法等須菩提何
以更問答曰先論中説今經中説先不遍
説今遍廣説所謂四因縁是人爲魔所使
若魔若魔人來入其心中轉其身口令破
般若波羅蜜如阿難佛三問閻浮提樂壽
命亦樂魔入身故三不答佛阿難得初
道猶爲魔嬈何況凡人復次魔有四種五
衆魔煩惱魔死魔自在天子魔四魔中多煩
惱魔自在天子魔故令不信般若自貪
著法憎嫉他法愚癡顛倒故能破般若
波羅蜜有人言初因縁煩惱魔後第四
自在天子魔是二種魔所使故名爲魔所
使堅著邪見貪愛自法慧根鈍故不識佛
意不信不受甚深般若故破有人利根
堪信魔又不來但隨惡師教故破般若
有人雖屬惡知識諸結使薄故勤精進能
信般若波羅蜜是故二事和合爲一亦屬
惡知識亦深著五衆結使厚生懈怠心是
故不信般若是人世世多集瞋恚成其
性瞋相者是不信相是人剛強自高輕賤説
法人我智徳如是尚不能解況汝愚賤而
能知之以是瞋恚憍慢多故破般若波羅
蜜
經須菩提白佛言世尊是般若波羅蜜不
勤精進種不善根惡友相得人難信難解佛
言如是如是須菩提是深般若波羅蜜不勤
精進種不善根惡友相得人難信難解須菩
提白佛言世尊是般若波羅蜜云何甚深難
信難解須菩提色不縛不解何以故無所
有性是色受想行識不縛不解何以故無所
有性是受想行識檀波羅蜜不縛不解何以
故無所有性是檀波羅蜜尸羅波羅蜜不縛
不解何以故無所有性是尸羅波羅蜜羼
提波羅蜜不縛不解何以故無所有性是羼
提波羅蜜毘梨耶波羅蜜不縛不解何以故
無所有性是毘梨耶波羅蜜禪波羅蜜不縛
不解何以故無所有性是禪波羅蜜般若波
羅蜜不縛不解何以故無所有性是般若波
羅蜜須菩提内空不縛不解何以故無所有
性是内空乃至無法有法空不縛不解何以
故無所有性是無法有法空四念處不縛不
解何以故無所有性是四念處乃至一切智
一切種智不縛不解何以故無所有性是一
切種智須菩提色本際不縛不解何以故本
際無所有性是色受想行識乃至一切種智
本際不縛不解何以故本際無所有性是一
切種智須菩提色後際不縛不解何以故後
際無所有性是色受想行識乃至一切種
智後際不縛不解何以故後際無所有性是
一切種智須菩提現在色不縛不解何以
故現在無所有性是色受想行識乃至現在
一切種智不縛不解何以故現在無所有性
是一切種智須菩提白佛言世尊是般
若波羅蜜不勤精進不種善根惡友相得懈
怠少進喜忘無巧便慧如此之人實難信難
解如是如是須菩提是般若波羅蜜不勤
精進不種善根惡友相得繋屬於魔懈怠少
進喜忘無巧便慧如此之人實難信難解
何以故色淨果亦淨受想行識淨果亦淨
乃至阿耨多羅三藐三菩提淨果亦淨復次
須菩提色淨故即般若波羅蜜淨般若波羅
蜜淨即色淨受想行識淨故即般若波羅蜜
淨般若波羅蜜淨即受想行識淨乃至一切
種智淨即般若波羅蜜淨般若波羅蜜淨即
一切種智淨色淨般若波羅蜜淨無二無別
無斷無壞乃至一切種智淨般若波羅蜜淨
無二無別無斷無壞復次須菩提不二淨故
色淨不二淨故乃至一切種智淨何以故是
不二淨色淨乃至一切種智淨無二無別故
我淨衆生淨乃至知者見者淨故色淨受想
行識淨乃至一切種智淨色淨乃至一切種
智淨故我衆生乃至知者見者淨何以故我
衆生乃至知者見者淨色淨乃至一切種智
淨不二不別無斷無壞論釋曰爾時須菩
提白佛言是般若波羅蜜甚深故懈怠隨惡
知識種不善根故難信與上相違名爲
信般若波羅蜜佛可其言須菩提更問是
般若波羅蜜云何甚深故難信佛答色等
諸法無縛無解三毒是縛三解脱門是解是
三毒等諸煩惱虚誑不實從和合因縁生無
自性故無縛無縛故無解破是三毒故三
解脱門亦空復次取相著法顛倒一切煩
惱等是縛縛法若實定有自性者則不可
解若實定有誰能破者若破即墮斷滅中
若取相顛倒等諸煩惱虚誑不實亦無所斷
復次一切心心數法憶想分別取相皆縛在
縁中若入諸法實相中知皆是虚誑如上
品中説心清淨相者即是非心相是縛空故
解亦空如是等種種因縁故色等諸法不
縛不解此中佛自説因縁色等諸法有爲作
法從因縁和合生故無有定性故説無
所有性是色等諸法復次色等諸法三世中
不縛不解如破三世中説是時須菩提知
般若波羅蜜非甚深非不甚深如後品中説
若謂般若波羅蜜甚深則遠離般若波羅
蜜以是故白佛言世尊惡人以般若波羅
蜜甚深難解非謂善人惡人者不與般若
相應不一心勤精進不種解般若波羅
蜜善根隨破壞般若惡師懈怠者著世間
樂不願出世間如此人若有精進少不足
言諸煩惱亂心故喜忘善不善法相不破
憍慢不除邪見戲論故求諸法實相不知
分別諸法相好醜是名無巧便慧有如
是等惡法故是人難解甚深般若佛可
其意言如是如是問曰須菩提説中無
有魔事佛説中何以益魔事答曰須菩提
直説内外因縁不具足佛今具足説故言
是人爲魔所使佛更欲説甚深難解相
告須菩提色等諸法淨故果亦淨四念處是
色等諸法果何以故觀色等諸法不淨無常
等即得身念處餘念如上説是中四念處
性無漏斷煩惱爲涅槃故清淨見果淨故
知因亦淨問曰先説觀色不淨無常等得
身念處云何言果淨故知因亦淨答曰不
淨觀是初入門非實觀是故不入十六聖
行是十六行中觀無常苦空無我不觀不
淨淨顛倒故生婬欲破淨故言不淨非是
實是故不淨不入十六聖行但是得解觀
是般若中不觀常不觀無常不觀淨不
觀不淨等常無常淨不淨空實等諸觀滅
戲論滅是色實相色實相淨故果亦淨復次
佛此中自説因縁般若波羅蜜如虚空畢竟
淨無所染汚是般若波羅蜜觀色等諸法
實相不生不滅行六波羅蜜修四念處等
如是可得般若波羅蜜是般若波羅蜜三種
因縁正觀正行正修是故言般若波羅蜜淨
故色等諸法淨色等諸法淨故般若波羅蜜
淨所以者何色等諸法般若波羅蜜實相中
無二無別不異不別不離不散故不斷不壞
復次如我法乃至十方三世中求不可得
於五衆中但有假名衆生乃至知者見者亦
如是如我空無所有清淨故一切法亦如
是
經復次須菩提婬淨故色淨乃至一切種智
淨何以故婬淨色淨乃至一切種智淨不二
不別瞋癡淨故色淨乃至一切種智淨何以
故瞋癡淨色淨乃至一切種智淨不二不別
復次須菩提無明淨故諸行淨諸行淨故識
淨識淨故名色淨名色淨故六入淨六入
淨故觸淨觸淨故受淨受淨故愛淨愛淨故
取淨取淨故有淨有淨故生淨生淨故老死
淨老死淨故般若波羅蜜淨般若波羅蜜淨
故乃至檀波羅蜜淨檀波羅蜜淨故内空淨
内空淨故乃至無法有法空淨無法有法空
淨故四念處淨四念處淨故乃至一切智淨
一切智淨故一切種智淨何以故是一切智
淨一切種智淨不二不別無斷無壞復次須
菩提般若波羅蜜淨故色淨乃至般若波羅
蜜淨故一切智淨是般若波羅蜜淨一切
智淨不二不別故須菩提禪波羅蜜淨故
乃至一切智淨毘梨耶波羅蜜羼提波羅蜜
尸羅波羅蜜檀波羅蜜淨故乃至一切智淨
内空淨故乃至一切智淨四念處淨故乃至
一切智淨復次須菩提一切智淨故乃至般
若波羅蜜淨如是一一如先説復次須菩提
有爲淨故無爲淨何以故有爲淨無爲淨
不二不別無斷無壞故復次須菩提過去淨
故未來現在淨未來淨故過去現在淨現在
淨故過去未來淨何以故現在淨過去未來
淨不二不別無斷無壞故論問曰佛説三
毒是垢穢不淨此中云何言婬欲等淨故色
等亦淨答曰佛説三毒實性清淨故色
等諸法亦清淨三毒淨色等淨故不二不
別欲廣説三毒清淨及三毒清淨果報因縁
故説無明淨故諸行亦淨無明淨者所謂
無明畢竟空如破無明十喩中説從十二
因縁乃至一切種智亦如是是故色等無
明等諸法清淨故般若波羅蜜清淨般若波
羅蜜清淨故諸菩薩所行法所謂禪波羅蜜
乃至一切種智皆清淨禪波羅蜜等諸法亦
如是復次用十八空故色等乃至一切種
智空乃至一切種智空故十八空亦空一切
種智不離十八空十八空不離一切種智
是故言不二不別空者即是清淨今色乃至
一切種智一法爲首餘法各各爲首展轉
皆清淨復次諸法多無量故略説有爲無
爲有爲法實相即是無爲法知淨行者
於諸法中求常樂我淨不可得若不可得
是爲實知有爲法實知不可得即是無爲
法是故説有爲法淨故無爲法清淨復次
因有爲法故知無爲法聖人得是無爲法
説有爲法相是故説有爲法清淨故無爲
法清淨無爲法清淨故有爲法清淨有爲法
在三世中故説過去世清淨故未來世亦清
淨未來世清淨故過去世亦清淨所以者
何如過去世破壞散滅無所有故空未來
世未生未有故空二世無故現在亦無何以
故有先有後知有現在復次有爲法念念
生滅故無住時住時無故無現在世三世
空故有爲法空有爲法空故無爲法空空即
是畢竟清淨不破不壞無戲論如虚空如
是般若波羅蜜畢竟清淨三世諸佛法藏破
是能宣示實相般若言説文字故墮地獄
問曰若不信般若墮地獄信者得作佛若
有五逆罪破戒邪見懈怠之人信是般若是
人得成佛不復有持戒精進者而不信
般若是云何墮地獄答曰破般若有二種
一者佛口所説弟子誦習書作經卷愚人
謗言非是佛説是魔若魔民所作亦是斷滅
邪見人手筆莊嚴口力者説或言雖是佛説
其中處處餘人増益或有人著心分別取
相説般若波羅蜜口説空法而心著有初
破者墮大地獄不得聖人説般若意故第
二破著心論議者是不名爲破般若如
調達出佛身血祇域亦出佛身血雖同一
名出血心異故一人得罪一人得福如
畫作佛像一人以像不好故破一人以
惡心故破以心不同故一人得福一人
得罪破般若波羅蜜者亦如是復次或
有人破般若雖不瞋不輕佛自用心
憶想分別是甚深法一切智人所説應有
深妙法云何言都空佛以無著心爲度
衆生故説法是人以著心取相故起口
業毀呰破壞般若能起身業手麾非撥指
毀令去與二種不信相違故名二種信一
者知般若實義信得如説果報二者信經
卷言語文字得功徳少邪見罪重故雖持
戒等身口業好皆隨邪見惡心如佛自説
喩譬如種苦種雖復四大所成皆作苦
味邪見人亦如是雖持戒精進皆成惡法
與此相違名爲正見五逆罪人惡罪常覆
心疑今世後世業果何況能信甚深般若
雖復書經卷供養望免惡罪去般若大
遠或有遇善知識先世精進福徳利智第
一信般若波羅蜜清淨因縁能得如所説
果報如阿闍世王殺父之罪蒙佛文殊師
利善知識故除其重罪得如所説般若果
報受無上道記
　　大智度論釋歎淨品第四十二
經爾時舍利弗白佛言世尊是淨甚深佛
言畢竟淨故舍利弗言何法淨故是淨甚深
佛言色淨故是淨甚深受想行識淨故四
念處淨故乃至八聖道分淨故佛十力淨
故乃至十八不共法淨故菩薩淨故佛淨
故一切智一切種智淨故是淨甚深世尊
是淨明佛言畢竟淨故舍利弗言何法淨故
是淨明佛言般若波羅蜜淨故是淨明乃至
檀波羅蜜淨故是淨明四念處乃至一切智
淨故是淨明世尊是淨不相續佛言畢竟
淨故舍利弗言何法不相續故是淨不相續
佛言色不去不相續故是淨不相續乃至一
切種智不去不相續故是淨不相續世尊
是淨無垢佛言畢竟淨故舍利弗言何法無
垢故是淨無垢佛言色性常淨故是淨無垢
乃至一切種智性常淨故是淨無垢世尊是
淨無得無著佛言畢竟淨故舍利弗言何法
無得無著故是淨無得無著佛言色無得無
著故是淨無得無著乃至一切種智無得無
著故是淨無得無著世尊是淨無生佛言
畢竟淨故舍利弗言何法無生故是淨無生
佛言色無生故是淨無生乃至一切種智無
生故是淨無生世尊是淨不生欲界中佛
言畢竟淨故舍利弗言云何是淨不生欲
界中佛言欲界性不可得故是淨不生欲
界中世尊是淨不生色界中佛言畢竟淨
故
舍利弗言云何是淨不生色界中佛言色
界性不可得故是淨不生色界中世尊是
淨不生無色界中佛言畢竟淨故舍利弗
言云何是淨不生無色界中佛言無色界
性不可得故是淨不生無色界中世尊是淨
無知佛言畢竟淨故舍利弗言云何是淨無
知佛言諸法鈍故是淨無知世尊色無知是
淨淨佛言畢竟淨故舍利弗言云何色無知
是淨淨佛言色自性空故色無知是淨淨世
尊受想行識無知是淨淨佛言畢竟淨故舍
利弗言云何受想行識無知是淨淨佛言受
想行識自性空故無知是淨淨世尊一切法
淨故是淨淨佛言畢竟淨故舍利弗言云何
一切法淨故是淨淨佛言一切法不可得故
一切法淨是淨淨世尊是般若波羅蜜於
薩婆若無益無損佛言畢竟淨故舍利弗
言云何般若波羅蜜於薩婆若無益無損
佛言法常住相故般若波羅蜜於薩婆若
無益無損世尊是般若波羅蜜淨於諸法
無所受佛言畢竟淨故舍利弗言云何
般若波羅蜜淨於諸法無所受佛言法
性不動故是般若波羅蜜淨於諸法無所
受論釋曰是淨甚深者淨有二種一
者智慧淨二者所縁法淨此二事相待離
智淨無縁淨離縁淨無智淨所以者何一切
心心數法從縁生若無縁則智不生譬如
無薪火無所然以有智故知縁爲淨無智
則不知縁淨此中智淨縁淨相待世間常法
是中説離智離縁諸法實相本自清淨爲
心心數法所縁則汚染不清淨譬如百種
美食與毒同器則不可食諸法實相常淨
非佛所作非菩薩辟支佛聲聞一切凡夫
所作有佛無佛常住不壞相在顛倒虚誑
法及果報中則汚染不淨是清淨有種種名
字或名如法性實際或名般若波羅蜜或
名道或名無生無滅空無相無作無知無得
或名畢竟空等如是等無量無邊名字舍
利弗觀是般若波羅蜜相雖不可見不可聞
不可説不可破壞而誹謗得無量罪信受
正行則得無上果報舍利弗發希有歡喜
心而白佛言世尊是淨甚深佛答汝所見
者以爲希有實相中復過汝所見一切法
中畢竟淨無所著乃至淨體亦不著是名
畢竟清淨復次清淨主所謂十方三世諸
佛諸佛亦不著是清淨是故言畢竟清淨
故是清淨般若波羅蜜能令一切賢聖
無邊苦盡有是大利益而亦不著是般若
波羅蜜如是有無量因縁畢竟清淨是淨
甚深舍利弗問何法畢竟清淨故是淨甚深
佛答色等諸法清淨故是淨甚深所以者何
色等諸法本末因果清淨故是淨甚深如上
品中説菩薩於色等法中觀行斷故得如
是清淨以是故名色等清淨是淨能破一
切法中戲論無明能與畢竟空智慧光明
是故言淨明行檀波羅蜜等諸菩薩妙法
故得是淨明是淨能與有餘涅槃故言是
淨明今與無餘涅槃故言是淨不相續先
以空等三三昧捨諸善法後壽命自然盡
故色等五衆不去亦不相續故淨不相續
以百八諸煩惱不能遮覆汚染淨故言淨
無垢行如是諸法實相不二道從苦法忍
乃至十五心是名得第十六心得沙門果是
名著著者著不墮落得之別名也復次
行六波羅蜜乃至生柔順忍是名得能生
無生法忍入菩薩位是名著是清淨法中
用無所得心無此二事故名無得無著行
如是法知一切法畢竟空畢竟空故不取
相不取相故不起不作三種業不作
業故一切世間無生世間所謂三界此中二
因縁故不生一者三種生業不起故二者三
界自性不可得故此中佛總説因縁所謂
三界自性空是故説三界色等諸法自性不
可得是淨無知諸法鈍故如上品中説一
切諸法性常不生不生故不可得不可得故
畢竟清淨舍利弗得聲聞波羅蜜佛爲一切
智人是二人問答故諸菩薩貪著是般若波
羅蜜是故舍利弗欲斷其貪著故説言世
尊般若波羅蜜雖有如是功徳畢竟清淨
故於薩婆若亦無益無損如夢如幻中
雖有得失亦無益無損如虚空畢竟清淨
無所有亦因是虚空有所成濟亦不得言
空有所作亦不得言空無所益檀波羅蜜
因般若波羅蜜有所作是故言般若波羅
蜜無益無損般若波羅蜜觀一切法有失
不淨無常苦空無我不生不滅非不生非不
滅等種種因縁讃歎滅諸觀戲論斷語言
道是故説般若波羅蜜清淨於諸法無所
受滅諸觀戲論斷語言道即是入法性相
是故此中説法性不動故
經爾時慧命須菩提白佛言世尊我淨故色
淨佛言畢竟淨故須菩提言以何因縁我
淨故色淨畢竟淨佛言我無所有故色無所
有畢竟淨世尊我淨故受想行識淨佛言畢
竟淨故須菩提言何因縁故我淨故受想
行識淨畢竟淨佛言我無所有故受想行識
無所有畢竟淨世尊我淨故檀波羅蜜淨
我淨故尸羅波羅蜜淨我淨故羼提波羅蜜
淨我淨故毘梨耶波羅蜜淨我淨故禪波羅
蜜淨世尊我淨故般若波羅蜜淨世尊我
淨故四念處淨世尊我淨故乃至八聖道分
淨世尊我淨故佛十力淨世尊我淨故乃至
十八不共法淨佛言畢竟淨故須菩提言
何因縁故我淨檀波羅蜜淨我淨乃至十八
不共法淨佛言我無所有故檀波羅蜜無
所有淨乃至十八不共法無所有故淨世
尊我淨故須陀洹果淨我淨故斯陀含果淨
我淨故阿那含果淨我淨故阿羅漢果淨我
淨故辟支佛道淨我淨故佛道淨佛言畢
竟淨須菩提言何因縁故我淨須陀洹果淨
斯陀含果淨阿那含果淨阿羅漢果淨辟支
佛道淨佛道淨佛言自相空故世尊我淨
故一切智淨佛言畢竟淨故須菩提言何因
縁故我淨故一切智淨佛言無相無念故世
尊以二淨故無得無著佛言畢竟淨須菩提
言何因縁故以二淨故無得無著是畢竟淨
佛言無垢無淨故世尊我無邊故色淨受想
行識淨佛言畢竟淨須菩提言何因縁故
我無邊故色淨受想行識淨佛言畢竟空無
始空故須菩提白佛言世尊若菩薩摩訶
薩能如是知是名菩薩摩訶薩般若波羅蜜
佛言畢竟淨故須菩提言何因縁故菩薩摩
訶薩能如是知是名菩薩摩訶薩般若波羅
蜜佛言知道種故世尊若菩薩摩訶薩行
般若波羅蜜以方便力故作是念色不知色
受想行識不知識過去法不知過去法未
來法不知未來法現在法不知現在法佛
言菩薩摩訶薩行般若波羅蜜以方便力
故不作是念我施與彼人我持戒如是持
戒我修忍如是修忍我精進如是精進我入
禪如是入禪我修智慧如是修智慧我得福
徳如是得福徳我當入菩薩法位中我當淨
佛世界成就衆生當得一切種智須菩提
是菩薩摩訶薩行般若波羅蜜以方便力故
無諸憶想分別内空外空内外空空空大空
第一義空有爲空無爲空無始空散空性空諸
法空自相空故須菩提是名菩薩摩訶薩行
般若波羅蜜方便力故無所礙論釋曰
佛初命須菩提説般若有所説不應求
其因縁若餘人所説者當求因縁舍利弗
已問清淨相佛作證今須菩提説清淨相
佛亦爲證我淨故五衆淨者如我畢竟無所
有不可得五衆亦如是畢竟空即是我清
淨五衆清淨解我空易解五衆空難是故
以易解喩難解六波羅蜜乃至十八不共
法須陀洹果乃至佛道亦如是我淨故是法
亦淨問曰上言我無所有故色乃至十八不
共法亦無所有今何以説須陀洹果乃至佛
道自相空答曰我從和合因縁假名生於
無我中有我顛倒是故説我虚妄無所有
以五衆著處因縁故無所有檀波羅蜜等諸
法雖善是有爲作法菩薩所著故言無所有
須陀洹果等是無爲法無爲法自相空所謂
無生無滅無住異故是故不説無所有但
言自相空復次有爲法中邪行多故説無
所有無爲法中無生無滅無邪行故説自
相空我淨一切種智淨者以菩薩深著故無
相無念無相者是無相三昧無念者於無相
三昧亦不念今須菩提知般若波羅蜜眞
清淨故白佛用二淨故無得無著清淨有
二種一者用二法清淨二者用不二法清
淨二法清淨是名字清淨用不二法清淨者
是眞清淨佛言諸法畢竟空相云何以二法
清淨有得有著此中説因縁所謂一切法
無垢無淨二清淨中分別是垢是淨我無邊
故五衆清淨者如我空空故無邊五衆亦
如是問曰常言畢竟清淨故今何以言
畢竟空無始空答曰畢竟空即是畢竟清淨
以人畏空故言清淨此中説我無邊我即
衆生衆生空何以故無始空故問曰能如
是知是名般若者能以衆生空法空以
一切法畢竟空是名般若波羅蜜般若波
羅蜜即是畢竟清淨佛常答畢竟空是故
問若畢竟空云何言菩薩能如是知是名
菩薩般若難畢竟空也以
畢竟空無知故佛言知道種
故菩薩雖知一切法畢竟空欲令衆生得
此畢竟空遠離著心畢竟空但爲破著心
故説非是實空畢竟空即是
答道種智爾時須菩提白
佛言世尊行般若者作是念色不知色
等佛意般若無定相但以道種智故分別
説令菩薩行般若有方便故法雖畢竟
空亦如是知色不知色法等觀一切法
畢竟空唯有能觀智慧在不應畢竟空以
引導衆生著心令入畢竟空佛答若菩薩
行般若有方便能觀外法畢竟空色不知
色等内自觀内心亦如是方便力故若行
檀時不作是念我施與彼彼是受施
須菩提色不知色等者一切法空故不相
知不相知故無所作破二事所謂受者所
施物此二事皆
是外也今破與者乃至我修一切種智
亦如是此中説因縁菩薩行般若方便
故無如是分別以内空故乃至自相空是
十三空破諸法盡後五種空總相説是名
菩薩無所礙無所礙者以是諸空於一切
法無所礙
大智度論卷第六十三

大智度論釋歎淨品第四十二之
餘卷六
十四
　　聖者龍樹造
　　後秦龜茲國三藏鳩摩羅什譯
經爾時釋提桓因問須菩提云何是求菩薩
道善男子礙法須菩提報釋提桓因言憍尸
迦有求菩薩道善男子善女人取心相所謂
取檀波羅蜜相取尸羅波羅蜜相羼提波羅
蜜相毘梨耶波羅蜜相禪波羅蜜相般若波
羅蜜相取内空相外空相内外空相乃至
無法有法空相取四念處相乃至八聖道分
相取佛十力相乃至十八不共法相取諸佛
相取於諸佛種善根相是一切福徳和合取
相迴向阿耨多羅三藐三菩提憍尸迦是
名求菩薩道善男子善女人礙法用是法故
不能無礙行般若波羅蜜何以故憍尸迦
是色相不可迴向受想行識相不可迴向乃
至一切智相不可迴向復次憍尸迦若菩薩
摩訶薩示教利喜他人阿耨多羅三藐三菩
提應示教利喜一切諸法實相若求菩薩道
善男子善女人行檀波羅蜜時不應作是分
別言我施與我持戒我忍辱我精進我入禪
我修智慧我行内空外空内外空乃至我
行無法有法空我修四念處乃至我行阿耨
多羅三藐三菩提善男子善女人應如是示
教利喜他人阿耨多羅三藐三菩提若如是
示教利喜阿耨多羅三藐三菩提自無錯謬
亦如佛所許法示教利喜令是善男子善女
人遠離一切礙法爾時佛讃須菩提善哉
善哉如汝爲諸菩薩説諸礙法須菩提
汝今更聽我説微細礙相汝須菩提一心
好聽佛告須菩提有善男子善女人發阿耨
多羅三藐三菩提心取相念諸佛須菩提所
可有相皆是礙相又於諸佛從初發意乃至
法住於其中間所有善根取相憶念取相憶
念已迴向阿耨多羅三藐三菩提須菩提所
可有相皆是礙相又於諸佛及弟子所有善
根及餘衆生善根取相迴向阿耨多羅三藐
三菩提須菩提所可有相皆是礙相何以
故不應取相憶念諸佛亦不應取相念諸佛
善根須菩提白佛言世尊是般若波羅蜜甚
深佛言一切法常離故須菩提言世尊我當
禮般若波羅蜜佛告須菩提是般若波羅蜜
無起無作故無有能得者須菩提言世尊一
切諸法亦不可得佛言一切法一性非二
性須菩提是一法性是亦無性是無性即
是性是性不起不作如是須菩提菩薩摩訶
薩若知諸法一性所謂無性無起無作則遠
離一切礙相須菩提白佛言世尊是般若
波羅蜜難知難解佛言如所言是般若波
羅蜜無見者無聞者無知者無識者無得者
世尊是般若波羅蜜不可思議佛言如所
言是般若波羅蜜不從心生不從色受相行
識生乃至不從十八不共法生論問曰若
與無礙相違是名爲礙帝釋何以更問礙
答曰菩薩礙法微妙入諸善法和合利根者
所覺鈍根者不覺以難解故於佛前更
問礙法何者是所謂菩薩分別慳心施心
捨慳心取施心是名取心相知布施物貴
賤知修集布施能一切與是檀波羅蜜乃
至隨喜福徳取相諸善法雖爲是妙内著
我外著法墮礙法中譬如食雖香美過噉
則病此中須菩提自説因縁色等諸法相畢
竟空故不可得迴向無上道上説礙相今
説無礙相所謂菩薩若欲教他無上道應
以實法示教利喜示教利喜義如先説實
法者所謂滅諸憶想分別是故説行檀時
不分別我與等若能如是教化得二種利
一者自無錯謬二者亦如佛所得法以化
他人如是等無量礙相相違是名無礙相
問曰佛以讃須菩提説無礙相今何以故
復更自説微細礙相答曰佛就須菩提力
中讃歎汝是捨衆生人而能説菩薩礙相
微細礙相須菩提力所不及是故佛自説是
礙相微細故汝一心好聽何者是所謂菩薩
用取相念諸佛等皆是礙無相相是般若
波羅蜜佛從般若中出亦是無相相諸
善根著心取相迴向是世間果報有盡雜
毒故不能得無上道問曰上説麁礙
言取相今微細礙中亦言取相有何差別
答曰上説我是與者彼是受者如是等今但
説取相復次今説諸菩薩念佛三昧故微細
相微細心人中礙是故名微細礙須菩提
知佛所説深妙非己所及是故讃言甚深
佛答一切法常遠離相故佛説是般若遠
一切法遠一切法故微細相不得入般
若中須菩提歡喜言我當爲般若作禮須
菩提意作是念我得解是般若波羅蜜甚深
相故發心我應作禮佛言是般若波羅蜜
無起無作故十方如恒河沙佛無能得者
汝聲聞人云何言得須菩提言世尊非但般
若一切法皆無知無得佛言諸法一性無二
一性所謂畢竟空無二者無畢竟不畢竟一
法性即是無性畢竟空不應著不應取相
所以者何從因縁和合生故須菩提作是
念若無性即是性以不起不作故後世苦
不相續能如是知般若波羅蜜一切諸礙
皆遠離若遠離諸礙則自在得無上道須
菩提聞是説作是念我以爲得佛謂不得
是般若波羅蜜難解難知佛答非獨汝難
一切衆生無見者無聞者無知者無識者
無得者耳鼻舌身所不知意所不識不
得是般若出過六種知故言難解須菩提
入深般若中智力窮極故言不可思議佛
言是般若非心生非五衆生乃至不從十
八不共法生無生相故問曰若説不從心
生何以復説五衆五衆中識衆即是心答
曰先説心是略説後説五衆等是廣説五
衆乃至十八不共法可與般若作因縁不
能生般若譬如猛風除雲能令日月出現
而不能作日月也
　　大智度論釋無作實相品第四十三
經須菩提白佛言是般若波羅蜜無所作佛
言作者不可得故色不可得乃至一切法不
可得故世尊若菩薩摩訶薩欲行般若波
羅蜜應云何行佛告須菩提菩薩摩訶薩
欲行般若波羅蜜不行色是行般若波羅
蜜不行受想行識是行般若波羅蜜乃至不
行一切種智是行般若波羅蜜不行色常無
常是行般若波羅蜜乃至一切種智不行
常無常是行般若波羅蜜不行色若苦若
樂是行般若波羅蜜乃至不行一切種智若
苦若樂是行般若波羅蜜不行色是我非我
是行般若波羅蜜乃至不行一切種智是我
非我是行般若波羅蜜不行色淨不淨是行
般若波羅蜜乃至不行一切種智淨不淨是
行般若波羅蜜何以故是色無所有性云何
有常無常苦樂我無我淨不淨受想行識亦
無所有性云何有常無常乃至淨不淨乃至
一切種智無所有性云何有常無常乃至淨
不淨復次須菩提菩薩摩訶薩行般若波
羅蜜時不行色不具足是行般若波羅蜜
不行受想行識不具足是行般若波羅蜜乃
至不行一切種智不具足是行般若波羅蜜
何以故色不具足者是不名色如是亦不
行是行般若波羅蜜受想行識不具足者是
不名識如是亦不行是行般若波羅蜜乃至
不行一切種智不具足者是不名一切種智
如是亦不行是行般若波羅蜜須菩提白佛
言未曾有也世尊善説求菩薩道善男子善
女人礙不礙相佛言如是如是須菩提佛善
説求菩薩道善男子善女人礙不礙相復次
須菩提若菩薩摩訶薩行般若波羅蜜時不
行色不礙是行般若波羅蜜不行受想行識
不礙是行般若波羅蜜不行眼不礙是行般
若波羅蜜不行耳鼻舌身不礙是行般若波
羅蜜不行意不礙是行般若波羅蜜不行檀
波羅蜜不礙是行般若波羅蜜不行尸羅波
羅蜜不礙是行般若波羅蜜不行羼提波羅
蜜不礙是行般若波羅蜜不行毘梨耶波羅
蜜不礙是行般若波羅蜜不行禪波羅蜜不
礙是行般若波羅蜜不行般若波羅蜜不礙
是行般若波羅蜜乃至不行一切種智不礙
是行般若波羅蜜須菩提菩薩摩訶薩如
是行般若波羅蜜時知色是不礙知受想行
識是不礙乃至知一切種智是不礙知須
陀洹果不礙知斯陀含果不礙知阿那含果
不礙知阿羅漢果不礙知辟支佛道不礙
知阿耨多羅三藐三菩提道不礙爾時慧命
須菩提白佛言未曾有也世尊是甚深
法若説亦不増不減若不説亦不増不減佛
語須菩提如是如是是甚深法若説亦
不増不減若不説亦不増不減譬如佛盡
形壽若讃若毀虚空讃時亦不増不減毀時
亦不増不減須菩提如幻人若讃時不
増不減毀時亦不増不減讃時不喜毀時不
憂須菩提諸法相亦如是若説亦如本不
異若不説亦如本不異須菩提白佛言世尊
諸菩薩摩訶薩所爲甚難修行是般若波羅
蜜時不憂不喜而能習行般若波羅蜜於
阿耨多羅三藐三菩提亦不轉還何以故世
尊修般若波羅蜜如修虚空如虚空中無般
若波羅蜜無禪無毘梨耶無羼提無尸羅
無檀波羅蜜如虚空中無色無受想行識
亦無内空外空内外空乃至無法有法空無
四念處乃至無八聖道分無佛十力乃至
無十八不共法無須陀洹果斯陀含果阿那
含果阿羅漢果無辟支佛道無阿耨多羅三
藐三菩提修般若波羅蜜亦如是世尊應禮
是諸菩薩摩訶薩能大莊嚴世尊是人爲
衆生大莊嚴勤精進如爲虚空大莊嚴勤
精進世尊是人欲度衆生如欲度虚空世
尊是諸菩薩摩訶薩大莊嚴爲虚空等衆生
大莊嚴世尊是人大莊嚴欲度衆生爲如
擧虚空世尊諸菩薩摩訶薩大精進力欲度
衆生故發阿耨多羅三藐三菩提心世尊
諸菩薩摩訶薩大莊嚴欲度衆生故發阿
耨多羅三藐三菩提心世尊諸菩薩摩訶薩
大勇猛爲度如虚空等衆生故發阿耨多
羅三藐三菩提心何以故世尊若三千大千
世界滿中諸佛譬如竹葦甘蔗稻麻叢林諸
佛若一劫若減一劫説法一一佛度無量無
邊阿僧祇衆生令入涅槃世尊是衆生性
亦不減亦不増何以故衆生無所有故衆
生離故乃至十方世界中諸佛所度衆生亦
如是世尊以是因縁故我如是説是人欲度
衆生故發阿耨多羅三藐三菩提心爲欲度
虚空是時有一比丘作是言我當禮般若
波羅蜜般若波羅蜜中雖無法生無法滅而
有戒衆定衆慧衆解脱衆解脱知見衆而有
諸須陀洹諸斯陀含諸阿那含諸阿羅漢諸辟
支佛有諸佛而有佛寶法寶比丘僧寶而有
轉法輪論釋曰須菩提聞佛説般若波
羅蜜無起無作相是故今在佛前説般若
波羅蜜無所作若無作者不能斷諸煩惱
不能修集諸善法此中佛説因縁從作者
乃至一切法不可得故知者尚無何況作者
須菩提言若無作者般若波羅蜜無所能
作應云何行云何得般若波羅蜜佛言
若菩薩不行一切法不得一切法所謂若
常若無常乃至若淨若不淨是名行般若
波羅蜜一切法者從色乃至一切種智是菩
薩行法是法中無智人行諸法常等智人
行諸法無常等是般若波羅蜜示諸法畢
竟實相故不説諸法常無常無常等雖能
破常等顛倒般若中不受是法以能生著
心故思惟籌量求常無常相不可得定
實問曰色等罪法可觀不淨苦餘善法云
何觀不淨苦答曰是名字不淨苦如隨意
安穩好法名清淨快樂不隨意非安穩法
名不淨苦於善法中愛樂悦可者以爲淨
樂厭惡不喜者以爲不淨苦須菩提作是
念若離諸觀法者將無不具足菩薩道
耶是故佛説若不行色等不具足是行般
若波羅蜜色具足者有人言色等法中常無
常等憶想分別是名具足不具足者是中
用無常等觀破常等是名不具足少常等
故今於色中亦不行無常等是故言不
行色不具足是爲行般若波羅蜜復次有
人言具足者謂補處菩薩能如色實觀乃至
一切種智是名具足餘者是不具足若菩薩
不行色等不具足者即是行具足般若波
羅蜜何以故色不具足則非色色非無常
相故佛言出衆生於常中著無所有中隨
語言音聲故是故説如是實清淨亦不行
是爲行般若波羅蜜善説道非道故須
菩提言希有礙者是非道無礙者是道佛
觀會衆心多迴向空知般若波羅蜜無礙
相是故説不行色等無礙是行般若波羅
蜜能如是行者於色等法無礙須菩提雖
不能究盡知畢竟空理而常樂説是空
法希有與一切世間法相違佛可須菩提
所説若説不説無増無減是諸法實相若以
身業毀壞亦不能令異何況口説常不生
相故譬如虚空虚空是般若波羅蜜幻人
是行者行者雖罪業因縁生是虚誑法般
若波羅蜜合故無有異如種種諸色到須
彌山邊同爲金色是諸法實相不可知不可
説故若説不説如本不異爾時須菩提作是
念若諸法畢竟空無所有如虚空乃至無
有微細相而菩薩能修集善法得無上道
是事難信難受作是念已白佛言諸菩薩
所爲甚難能爲難事故應禮拜謂能大莊
嚴故須菩提希有心説是菩薩摩訶薩爲阿
耨多羅三藐三菩提大莊嚴一切天人皆應
禮拜問曰云何知是大莊嚴答曰須菩提
此中自説譬喩如有人爲虚空故勤行精
進利益故大莊嚴菩薩爲利益衆生勤精
進亦如是世尊若有人欲度虚空菩薩摩
訶薩欲度衆生亦如是問曰一事何以再
説答曰利益者未得涅槃但令得智慧禪
定等今世後世樂欲度者令得漏盡成三
乘道入無餘涅槃如虚空無生無滅無苦無
樂無縛無脱無所有故衆生亦如是是故
説世尊爲度虚空等衆生故大莊嚴如虚
空無色無形若有欲擧虚空是爲難衆生
法亦如是畢竟空而菩薩欲擧三界衆生
著涅槃中是故名大莊嚴須菩提復讃是
菩薩大精進力不隨邪疑心故雖未得
佛道未滅諸結而能大勇猛能如是行菩
薩道爲衆生衆生亦空譬如以種種彩
色欲畫虚空此中佛説衆生空因縁所謂
十方如恒河沙諸佛以神通力爲衆生無量
劫説法一一佛度無量阿僧祇衆生入涅
槃假令如是於衆生無所減少若實有衆
生實有減少者諸佛應有減衆生罪若
衆生實空和合因縁有假名衆生故無有
定相是故爾所佛度衆生實無減少若不
度亦不増是故諸佛無減衆生咎是故説
菩薩欲度衆生爲欲度虚空爾時一比丘
聞畢竟空相驚喜言我當禮般若波羅蜜
般若中無有法定實相而有戒衆等及諸
果報
經爾時釋提桓因語須菩提若菩薩摩訶薩
習般若波羅蜜爲習何法須菩提語釋提桓
因言憍尸迦是菩薩摩訶薩習般若波羅蜜
爲習空釋提桓因白佛言世尊若善男子
善女人受持般若波羅蜜親近讀誦説正
憶念我當作何等護爾時須菩提語釋提
桓因言憍尸迦汝頗見是法可守護者不釋
提桓因言不也須菩提我不見是法可守護
者須菩提言憍尸迦若善男子善女人如
般若波羅蜜中所説行即是守護所謂常不
遠離如所説般若波羅蜜行是善男子善女
人若人若非人不得其便當知是善男子善
女人不遠離般若波羅蜜憍尸迦若人欲
護行般若波羅蜜菩薩爲欲護虚空憍尸
迦於汝意云何汝能護夢焔影響幻化不釋
提桓因言不能護若人欲護行般若波羅蜜
諸菩薩摩訶薩亦如是徒自疲苦憍尸迦於
汝意云何能護佛所化不釋提桓因言不能
護若人欲護行般若波羅蜜諸菩薩摩訶薩亦
如是憍尸迦於汝意云何能護法性實際如
不可思議性不釋提桓因言不能護若人欲
護行般若波羅蜜諸菩薩摩訶薩亦如是爾時
釋提桓因問須菩提云何菩薩摩訶薩行般若
波羅蜜知見諸法如夢如焔如影如響如幻
如化諸菩薩摩訶薩如所知見故不念夢不
念是夢不念用夢不念我夢焔影響幻化亦
如是須菩提言憍尸迦若菩薩摩訶薩行般
若波羅蜜不念色不念是色不念用色不念
我色是菩薩摩訶薩亦能不念夢不念是
夢不念用夢不念我夢乃至化亦不念化
不念是化不念用化不念我化受想行識
亦如是乃至一切智不念一切智不念是一
切智不念用一切智不念我一切智是菩薩
摩訶薩亦能不念夢不念是夢不念用夢
不念我夢乃至化亦如是如是憍尸迦菩薩
摩訶薩知諸法如夢如焔如影如響如幻如
化論釋曰即時帝釋問從佛須菩提所
聞是甚深般若爲習何法須菩提言諸法久
久皆歸涅槃故當習諸法空是故説欲
習般若當習空帝釋是人天王於世間自
在能與所須願作守護聞是般若波羅蜜
歡喜白佛言我當作何事守護隨其所須
盡當與之須菩提及一比丘出家法敬禮而
已諸惡鬼常惱是人魔若魔民常惱行者
是故問佛我當以何事守護若自守護若
遣子弟若遣官屬侍衞隨佛教勅須菩
提知般若有無量力又知佛意欲令般若
波羅蜜貴重不用受恩故語帝釋憍尸迦
般若波羅蜜中皆空如幻如夢汝頗見定
有一法可守護不帝釋言不也若可見
者不名爲般若波羅蜜畢竟空若不可見
云何説言我當作何事守護復次憍尸迦
若行者如所説般若中住即是守護若菩薩
如般若中所説一心信受思惟正憶念入
禪定觀諸法實相得畢竟空智慧應無
生法忍入菩薩位如是人不惜身命何況
外物是人不須守護守護名遮諸苦惱
令得安樂是人離一切世間法故無有憂
愁苦惱得世間事不以爲喜失世間事
不以爲憂所謂常不離如所説般若波羅
蜜行若人少時應行後還失者宜須守護
若常不離如所説般若波羅蜜則不須守
護如伽羅夜叉以拳打舍利弗頭舍利弗
時入滅盡定不覺打痛般若波羅蜜氣分
即是滅盡定是故若人若非人不能得便
略説二種因縁不須守護若人若非人不
得便一者從身乃至一切諸法皆厭離無我
無我所故皆無所著如斬草木不生憂
愁二者得上妙法故爲十方諸佛菩薩諸
天守護復次譬如人欲守護虚空虚空雨不
能壞風日不能乾刀杖等不能傷若有
人欲守護虚空者徒自疲苦於空無益若
人欲守護行般若波羅蜜菩薩亦如是欲
令此事明了故問汝能守護空及夢中所
見人及影響幻化人不答言不也此法但誑
心眼暫現已滅云何可守護行般若菩薩
亦如是觀五衆如夢等虚誑如無爲法
如法性實際不可思議性無能守護者亦
無所利益行般若菩薩知身如如法性實
際不分別得供養利時不喜破壞失時不
憂如是人何須守護爾時帝釋貪貴是如
夢等智慧菩薩得是智慧力不須外守護
故問須菩提云何菩薩知是如夢等空法
如所知見不念夢等者夢等喩五衆五衆
人所著不著夢等欲令離著事故以不
著事爲喩欲令觀五衆如夢於夢亦復
生著是故帝釋問如夢亦不著是夢凡
夫人以夢喩五衆即復著夢作是言定有
夢法眠睡時生是名念夢是夢惡是夢好如
是分別是名念是夢夢得好事則心高
得惡事則心愁又用此夢譬喩得是如夢
實智慧是名念用夢聞是譬喩我因此
夢得知諸法如夢是名念我夢餘喩亦
如是爾時須菩提答帝釋若行者不念色
是色人色非人色樹色山色是四大若四大
所造色等不念是色若常若無常等不以
色故心生憍慢不念色是我所非我所入
無我門直至諸法實相中是人能不念夢
不念是夢等用是夢等譬喩破著五衆破
著故於夢中亦不錯若不能破色著是
人於色錯於夢亦錯受想行識乃至一切種
智亦如是幻焔響影化等亦如是諸菩薩
知諸法如夢於夢亦不念
經爾時佛神力故三千大千世界中諸四
天王天三十三天夜摩天兜率陀天化樂天
他化自在天梵身天梵輔天梵衆天大梵天
少光天乃至淨居天是一切諸天以天栴
檀遙散佛上來詣佛所頭面禮佛足却住一
面爾時四天王天釋提桓因及三十三天
梵天王乃至諸淨居天佛神力故見東方
千佛説法亦如是相如是名字説是般若
波羅蜜品諸比丘皆字須菩提問難般若
波羅蜜品者皆字釋提桓因南西北方四
維上下亦如是各千佛現爾時佛告須菩
提彌勒菩薩摩訶薩得阿耨多羅三藐三菩
提時亦當於是處説般若波羅蜜如賢劫
中諸菩薩摩訶薩得阿耨多羅三藐三菩提
時亦當於是處説般若波羅蜜須菩提白佛
言世尊彌勒菩薩摩訶薩得阿耨多羅三藐
三菩提時用何相何因何義説是般若波羅
蜜義佛告須菩提彌勒菩薩摩訶薩得阿耨
多羅三藐三菩提時色非常非無常當如是
説法色非苦非樂色非我非無我色非淨
非不淨當如是説法色非縛非解當如是説
法受想行識非常非無常乃至非縛非解
當如是説法色非過去色非未來色非
現在當如是説法受想行識亦如是色畢竟
淨當如是説法受想行識畢竟淨當如是説
法乃至一切智畢竟淨當如是説法須菩
提白佛言世尊是般若波羅蜜清淨佛言
色清淨故般若波羅蜜清淨受想行識清
淨故般若波羅蜜清淨世尊云何色清淨
故般若波羅蜜清淨云何受想行識清淨
故般若波羅蜜清淨佛言若色不生不滅不
垢不淨是名色清淨受想行識不生不滅
不垢不淨是名受想行識清淨復次須菩提
虚空清淨故般若波羅蜜清淨世尊云何
虚空清淨故般若波羅蜜清淨佛言虚空
不生不滅故清淨般若波羅蜜亦如是復次
須菩提色不汚故般若波羅蜜清淨受想
行識不汚故般若波羅蜜清淨世尊云何
色不汚故般若波羅蜜清淨受想行識不汚
故般若波羅蜜清淨佛言如虚空不可汚
故虚空清淨世尊云何如虚空不可汚故
虚空清淨佛言虚空不可取故虚空清淨虚
空清淨故般若波羅蜜清淨復次須菩提虚
空可説故般若波羅蜜清淨世尊云何虚
空可説故般若波羅蜜清淨佛言因虚空
中二聲出般若波羅蜜亦如虚空可説故清
淨須菩提虚空不可説故般若波羅蜜清淨
世尊云何虚空不可説故般若波羅蜜清淨
佛言如虚空不可説故般若波羅蜜清淨
復次如虚空不可得故般若波羅蜜清淨世
尊云何如虚空不可得故般若波羅蜜清
淨佛言如虚空無所得相般若波羅蜜亦如
虚空無所得相故清淨復次須菩提一切
法不生不滅不垢不淨故般若波羅蜜清淨
世尊云何一切法不生不滅不垢不淨故般
若波羅蜜清淨佛言一切法畢竟清淨故
般若波羅蜜清淨論釋曰是般若波羅蜜
雖皆甚深是品中了了説諸法實相故是
以三千大千世界中諸天持諸供養具來
供養佛一面立問曰即是上諸天今更來
答曰有人言事久故去竟更來有人言更
有新天來者欲令信般若故十方面各
千佛現是人福徳因縁應見千佛故佛神
力故在會衆人皆見十方佛人天所見有
限非佛威神無由得見彼諸佛佛前説
法者皆字須菩提難問者皆字釋提桓因
取其同字者有千人是時須菩提帝釋皆歡
喜言非獨我等能説能問佛欲證其事故
廣引其事説彌勒及賢劫菩薩於是摩伽
陀國王舍城耆闍崛山説般若波羅蜜如
經中説彌勒菩薩將大衆到耆闍崛山以
足指開山頂摩訶迦葉骨身著僧伽梨執
杖持鉢而出彌勒爲大衆説言有過去釋
迦牟尼佛人壽百歳時是人是少欲知足行
頭陀弟子中第一具六神通得三明常憐
愍利益衆生故以神通力令此骨身至今
因此小身得如是利何況汝等大身生
於好世而不能自利爾時彌勒因是事廣
説法令無量衆生得盡苦際以此事故
知彌勒在耆闍崛山中説法是般若波羅
蜜過去未來現在佛所説應當信受須菩提
問彌勒菩薩以何相何因以何法門説佛
言如我説色等諸法非常非無常非縛非解
等如先説亦不説色過去未來現在如涅
槃出三世色等諸法亦如是如先説一切
法如涅槃相彌勒所説亦如是爾時須菩
提歡喜白佛言世尊是般若波羅蜜第一清
淨佛言色等諸法清淨故因果相似故
色等法清淨者所謂色等法不失業因縁
故及不得諸法生相定實故不生不滅諸
法相常不汚染故不垢不淨此中説譬喩
欲令事明了故如虚空塵水不著性清淨
故般若波羅蜜亦如是不生不滅故常清
淨如虚空不可染汚般若波羅蜜亦如是
雖有邪見戲論不能染汚刀杖惡事不
能壞無色無形故不可取不可取故則
不可染汚復次諸菩薩住辯才樂説無礙智
中爲衆生説十二部經八萬四千法聚皆
是般若波羅蜜一事而分別爲説是故説般
若波羅蜜可説故清淨如虚空因虚空及山
谷有人聲從口中空出因是出聲故名
響如響空口聲亦如是是二聲皆虚誑不
實而人以聲爲實以響爲虚般若亦如
是一切法皆畢竟空如幻如夢凡夫法聖
法皆是虚誑小菩薩以凡夫法爲虚誑聖
法爲實問曰是二皆虚誑何以故小菩薩
以凡夫法爲虚聖法爲實答曰聖法因持
戒禪定智慧修集功徳所成故以爲實
以凡夫法自然有如響自然出非是故
作以爲虚衆生無始世來著此身故
聲從身出以爲實小菩薩深樂善法故以
爲實復次如虚空中無音聲語言相故
無所説是語言音聲皆是作法虚空是無
作法般若波羅蜜亦如是第一深義畢竟
空無有言説一切語言道斷故復次如虚
空無所得相不得有不得無若有無相
如先破虚空相若無因是虚空造無量
事般若波羅蜜亦如是有無相不可得故清
淨復次般若波羅蜜因諸法正憶念故生
正憶念者畢竟空清淨故一切法不生不滅
不垢不淨
大智度論卷第六十四

大智度論釋無作實相品第四十
三之餘卷六
十五
　　聖者龍樹造
　　後秦龜茲國三藏鳩摩羅什譯
經須菩提白佛言世尊若善男子善女
人受持是般若波羅蜜親近正憶念者終不
病眼耳鼻舌身亦終不病身無刑殘亦不
衰耄終不横死無數百千萬諸天四天王
天乃至淨居諸天皆悉隨從聽受六齋日月
八日二十三日十四日二十九日十五日三
十日諸天衆會善男子爲法師者在所説
般若波羅蜜處皆悉來集是善男子善女
人在大衆中説是般若波羅蜜得無量無邊
阿僧祇不可思議不可稱量福徳
佛告須菩提如是如是是善男子善女人
若六齋日月八日二十三日十四日二十九
日十五日三十日在諸天衆前説是般若
波羅蜜是善男子善女人得無量無邊阿僧
祇不可思議不可稱量福徳何以故須菩提
般若波羅蜜是大珍寶何等是大珍寶是般
若波羅蜜能拔地獄畜生餓鬼及人中貧窮
能與刹利婆羅門大姓居士大家能與四天
王天處乃至非有想非無想處能與須陀洹
果斯陀含果阿那含果阿羅漢果辟支佛道阿
耨多羅三藐三菩提何以故是般若波羅
蜜中廣説十善道四禪四無量心四無色定
四念處乃至八聖道分檀波羅蜜尸羅波羅蜜
羼提波羅蜜毘梨耶波羅蜜禪波羅蜜般若波
羅蜜廣説内空乃至無法有法空廣説佛十
力乃至一切智從是中學出生刹利大姓
婆羅門大姓居士大家出生四天王天三十
三天夜摩天兜率陀天化樂天他化自在天梵
身天梵輔天梵衆天大梵天光天少光天無量
光天光音天淨天少淨天無量淨天遍淨天阿
那婆伽天得福天廣果天無想天阿浮呵那
天不熱天快見天妙見天阿迦尼吒天虚空
無邊處天識無邊處天無所有處天非有想非
無想處天是法中學得須陀洹果斯陀含
果阿那含果阿羅漢果得辟支佛道得阿
耨多羅三藐三菩提以是故須菩提般若
波羅蜜名爲大珍寶珍寶波羅蜜中無有法
可得若生若滅若垢若淨若取若捨珍寶
波羅蜜亦無有法若善若不善若世間若出
世間若有漏若無漏若有爲若無爲以是故
須菩提是名無所得珍寶波羅蜜須菩提
是珍寶波羅蜜無有法能染汚何以故所
用染法不可得故須菩提以是故名無染
珍寶波羅蜜須菩提若菩薩摩訶薩行般若
波羅蜜時亦如是不知亦如是不分別亦
如是不得亦如是不戲論是爲能修行般
若波羅蜜亦能禮覲諸佛從一佛國至一
佛國供養恭敬尊重讃歎諸佛遊諸佛刹
成就衆生淨佛國土須菩提是般若波羅
蜜於諸法無有力無非力亦無受亦無與不
生不滅不垢不淨不増不減是波羅蜜亦非
過去非未來非現在不捨欲界不住欲界
不捨色界不住色界不捨無色界不住無
色界是般若波羅蜜不與檀波羅蜜亦不捨
不與尸波羅蜜亦不捨不與羼提波羅蜜亦
不捨不與毘梨耶波羅蜜亦不捨不與禪波
羅蜜亦不捨不與般若波羅蜜亦不捨不
與内空亦不捨乃至不與無法有法空亦不
捨不與四念處亦不捨乃至不與八聖道
分亦不捨不與佛十力亦不捨乃至不與
十八不共法亦不捨不與須陀洹果亦不捨
乃至不與阿羅漢果亦不捨不與辟支佛道
亦不捨乃至不與一切智亦不捨是般若
波羅蜜不與阿羅漢法不捨凡人法不與辟
支佛法不捨阿羅漢法不與佛法不捨辟
支佛法是般若波羅蜜亦不與無爲法不
捨有爲法何以故若有諸佛若無諸佛是
諸法相常住不異法相法住法位常住不
謬不失故論問曰若受持般若正憶念
猶有衆患云何言終不病眼等答曰是
事上功徳地獄品中已廣説所謂非必受報
業故無衆患又常受持正憶念如所説行
般若故無衆患譬如良藥能破衆病若不
能將順則不除患非藥之失又如𤻝人
雖得利器不能御難非器之過行者如
是先世重罪今世不如所説行故不得
般若力非般若過問曰天上亦有般若
波羅蜜諸天何以於六齋日隨逐不淨人
身求聞般若答曰天上有經卷傳聞如是
亦非佛説若令有者忉利天上兜率天上
當有何以故阿修羅共忉利天鬪時佛
勅帝釋汝當誦念般若兜率天上常有補
處菩薩爲諸天説故可有色界諸天身及
衣服輕微乃至無兩數常樂宴寂受禪定
味是故不應有經卷諸天著二種樂欲
樂定樂不能懃苦書持般若波羅蜜閻浮
提人能精進書持精學正憶念如經説閻
浮提人以三因縁勝諸天及鬱單曰人一
者能斷淫欲二者強識念力三者能精懃
勇猛是閻浮提人能書寫讀誦受持以是
故諸天來下禮拜般若經卷或欲聞説復
有人言天上若有經卷遠來供養福徳増益
求般若波羅蜜亦無厭足有菩薩天欲令
般若尊重故來下欲令衆生益加信敬諸
天尚來何況我等行者若聞好香若見光
明有如是希有事故深心信樂般若又未
離欲人惡鬼魔民常逐伺便令墮惡處
從四天王乃至淨居天是大力諸天來小鬼
避去菩薩能生清淨大心如先品中説是
故來隨逐法師六齋日諸天來觀人心十五
日三十日上白諸天復次是六齋日是惡日
令人衰凶若有是日受八戒持齋布施聽
法是時諸天歡喜小鬼不得其便利益行
者是日法師高座説法如是等種種因縁
故諸天皆來説法者讃歎無量無邊無上
法所謂般若波羅蜜亦得無量無邊福徳
若爲人説人鈍根福徳薄故得福少諸
天利根福徳多福田勝故得福多故佛説行
者齋日諸天及大衆中説般若得福無
量此中佛可須菩提所言復自説無量福
徳因縁所謂般若波羅蜜是大珍寶波羅蜜
如如意寶珠能滿一切人願是般若波羅
蜜能滿一切衆生願所謂離苦得樂離
苦者般若波羅蜜能拔衆生地獄畜生餓鬼
及人中貧窮與樂者能與刹利大姓乃至阿
耨多羅三藐三菩提是樂因縁善法般若波
羅蜜中廣説所謂十善道乃至一切智如如
意寶能出衣服飮食金銀等隨意所須般若
波羅蜜亦如是能令得十善道乃至一切智
刹利大姓乃至佛以是事故名爲珍寶波
羅蜜復次珍寶波羅蜜者如人得如意寶
則隨意所須皆得失則憂惱是般若波羅
蜜不生不滅常不失世世與衆生樂末
後令得佛道如人得如意寶則心生自
高輕賤他人是爲衰因縁若人得世間般
若波羅蜜亦如是分別著諸善法捨諸惡
法生高心輕蔑餘人則開諸罪門珍寶般
若波羅蜜出世間般若波羅蜜中不分別
善不善是名大珍寶波羅蜜能利衆生畢
竟無憂是珍寶波羅蜜善法尚不能汚染
何況不善法如此中説如是亦不知者如
上説般若相亦不作是知不作知者不
取相亦不生著不分別不得定相是名
無有過患無有法愛斷諸戲論如是人
能實修行般若波羅蜜以法禮佛自得實
法利益故能利益衆生能自離惡能令衆
生離惡故得淨佛世界用無所得方便
力故知諸法畢竟寂滅相而能爲衆生故
起諸善法般若波羅蜜畢竟清淨故無力無
非力譬如虚空雖無有法而因虚空得
有所作無有一法定相可著故無有力
得諸法實相於諸善法無礙乃至降魔成
佛非無有力不受不與不生不滅等乃至
不捨有爲法不與無爲法亦如是此中
説因縁有佛無佛諸法性常住世間諸法性
者即是諸法實相諸法實相者即是般若
波羅蜜若以常無常等求諸法實相是皆
爲錯若人入法性中求則無有錯謬法
性常故不失
經爾時諸天子虚空中立發大音聲踊躍歡
喜以漚鉢羅華波頭摩華拘物頭華分陀
利華而散佛上如是言我等於閻浮提見
第二法輪轉是中無量百千天子得無生
法忍佛告須菩提是法輪非第一轉非第
二轉是般若波羅蜜不爲轉故出不爲還
故出無法有法空故須菩提白佛言世
尊云何無法有法空故般若波羅蜜不爲轉
不爲還故出佛言般若波羅蜜般若波羅蜜
相空乃至檀波羅蜜檀波羅蜜相空内空内
空相空乃至無法有法空無法有法空相空
四念處四念處相空乃至八聖道分八聖道
分相空佛十力佛十力相空乃至十八不
共法十八不共法相空須陀洹果須陀洹果
相空斯陀含果斯陀含果相空阿那含果阿
那含果相空阿羅漢果阿羅漢果相空辟支
佛道辟支佛道相空一切種智一切種智相
空須菩提白佛言世尊諸菩薩摩訶薩般
若波羅蜜是摩訶波羅蜜何以故雖一切
法自相空而諸菩薩摩訶薩因般若波羅
蜜得阿耨多羅三藐三菩提亦無法可得
轉法輪亦無法可轉亦無法可還是摩訶
般若波羅蜜中亦無有法可見何以故是
法不可得若轉若還一切法畢竟不生故何
以故是空相不能轉不能還無相相不能
轉不能還無作相不能轉不能還若能如是
説般若波羅蜜教照開示分別顯現解釋淺
易有能如是教者是名清淨説般若波羅
蜜亦無説者亦無受者亦無證者若無説無
受無證亦無滅者是説法中亦無畢定福
田
論釋曰諸天聞般若大歡喜踊躍諸天
身輕利根分別著相知有輕重聞般若波
羅蜜畢竟清淨平等實相大利益衆生無
有過者是故踊躍歡喜起身業口業持
供養具蓮華等供養於佛作是言我等於
閻浮提見第二法輪轉問曰初説法令人
得道是名轉法輪今何以言第二法輪轉
若以佛説名爲轉法輪者皆是法輪何限
第二答曰初説法名定實一法輪因初轉
乃至法盡通名爲轉是諸天見是會中多
有人發無上道得無生法忍見是利益
故讃言第二轉法輪初轉法輪八萬諸天
得無生法忍阿若憍陳如一人得初道今無
量諸天得無生法忍是故説第二法輪轉
今轉法輪似如初轉問曰今轉法輪多人得
道初轉法輪得道者少云何以大喩小答
曰諸佛事有二種一者密二者現初轉法
輪聲聞人見八萬一人得初道諸菩薩見
無數阿僧祇人得聲聞道無數人種辟支佛
道因縁無數阿僧祇人發無上道心無數阿
僧祇人行六波羅蜜道得諸深三昧陀羅尼
門十方無量衆生得無生法忍無量阿僧祇
衆生從初地中乃至十地住無量阿僧祇衆
生得一生補處無量阿僧祇衆生得坐道
場聞是法疾成佛道如是等不可思議相
是名密轉法輪相譬如大雨大樹則多受小
樹則少受以是故當知初轉法輪亦大以
後喩前無咎轉法輪非一非二者爲畢竟
空及轉法輪果報涅槃故如是説是則因
中説果法輪即是般若波羅蜜是般若波羅
蜜無起無作相故無轉無還如十二因縁
中説無明畢竟空故不能實生諸行等無
明虚妄顛倒無有實定故無法可滅説世
間生法故名爲轉説世間滅法故名爲
還般若波羅蜜中無此二事故説無轉無
還無法有法空故無轉是有法空無還是無
法空問曰須菩提何以作是問有法無法
空故般若波羅蜜不爲轉不爲還故出而
佛還以空答答曰有人説諸法有四種相
一者説有二者説無三者説亦有亦無四
者説非有非無是中邪憶念故四種邪行
著此四法故名爲邪道是中正憶念故四
種正行中不著故名爲正道是中破非有
非無故名無法有法空佛説乃至破非有
非無故説無有轉無有還破非有非無
有二種一者用上三句破二者用涅槃實
相破須菩提雖知佛以涅槃破有無是中
有新發意菩薩或錯謬故用三句破非有
非無於無法有法空中還生邪見是故佛
説有法無法亦自相空是故説般若波羅蜜
無轉無還般若波羅蜜中無般若波羅蜜相
一切法無相故乃至檀波羅蜜亦如是内
空乃至一切種智相空亦如是爾時須菩提
及大衆歡喜讃歎般若波羅蜜作是言大
波羅蜜所謂般若波羅蜜大波羅蜜者所謂
一切法雖自性空而般若波羅蜜能利益菩
薩令得阿耨多羅三藐三菩提雖得亦無
所得雖轉法輪亦無所轉問曰若諸法空
般若波羅蜜空阿耨多羅三藐三菩提亦空
不應讃般若爲摩訶波羅蜜答曰此中
説一切法自性空故自性空中亦無自性
空是故名摩訶波羅蜜若無空相不應作
難以畢竟空故無所礙而能行諸善法
得阿耨多羅三藐三菩提世俗法故非第一
義諸佛雖説法令他得道破煩惱從此至
彼名爲轉今我等諸煩惱虚誑顛倒妄語
無有定相若無定相爲何所斷若無所斷
亦無轉無還是故説雖轉法輪亦無轉
還何以故是般若波羅蜜中無有法五眼
所能見若轉若還一切法從本已來畢竟不
生故是自性空畢竟空非轉相非還相
畏墮常故不轉畏墮滅故不還畏墮
有故不轉畏墮無故不還畏著世間故
不轉畏著涅槃故不還如是自性空畢竟
空十八空等無量諸空是空解脱門不轉不
還無相無作亦如是入是三解脱門捨我
我所心是名説得解脱能如是不取相不
著心説般若波羅蜜教照等説者若案文
若口傳教者爲人讃般若令受持讀誦正
憶念照者如人執燈照物若人不知般若
以智慧明照之令知開者如寶藏閉門雖
有好物而不能得若開其門則隨意所
取如人疑不信般若者開邪疑扉折無
明關是人則隨意所取示者如人眼視不
明指示好醜如人有小信小智者示是道
非道是利是失等分別者分別諸法是善是
不善是罪是福是世間是涅槃經書略説難
解難信能廣爲分別解説令得信解顯
現者佛爲種種衆生説種種法或時毀呰
善法助不善法趣令衆生得解説法者説
佛意趣以應衆生令知輕重相解釋者如
嚢中寶物繋口則人不知若爲人解經卷
嚢解釋義理又如重物披析令輕種種因
縁譬喩解釋本末令易解淺易者如深水
難渡有人分散此水令淺則渡者皆易般
若波羅蜜如水甚深論議方便力故種種説
能令淺易乃至小智之人皆能信解能以十
種爲首説甚深義是名清淨説般若波羅
蜜義第一義中實無所説畢竟空故無説
無説故無受無受故無證無證故無滅諸煩
惱者若無滅煩惱則無福田受者名信受
讀誦行是法得沙門果無生法忍是名爲
證證時諸煩惱滅得有餘涅槃得有餘涅
槃故是畢定福田畢定者諸法同無餘涅
槃性故説無畢定福田
　　大智度論釋諸波羅蜜品第四十四
經爾時慧命須菩提白佛言世尊無邊波羅
蜜是般若波羅蜜佛言如虚空無邊故一世
尊等波羅蜜是般若波羅蜜佛言諸法等
故二世尊離波羅蜜是般若波羅蜜佛言
畢竟空故三世尊不壞波羅蜜是般若波羅
蜜佛言一切法不可得故四世尊無彼岸
波羅蜜是般若波羅蜜佛言無名無身故五
世尊空種波羅蜜是般若波羅蜜佛言入
出息不可得故六世尊不可説波羅蜜是般
若波羅蜜佛言覺觀不可得故七世尊無
名波羅蜜是般若波羅蜜佛言受想行識不
可得故八世尊不去波羅蜜是般若波羅蜜
佛言一切法不來故九世尊無移波羅蜜是
般若波羅蜜佛言一切法不可伏故十世尊
盡波羅蜜是般若波羅蜜佛言一切法畢竟
盡故十
一世尊不生波羅蜜是般若波羅蜜佛
言一切法不滅故十
二世尊不滅波羅蜜是般
若波羅蜜佛言一切法不生故十
三世尊無
作波羅蜜是般若波羅蜜佛言作者不可得
故十
四世尊無知波羅蜜是般若波羅蜜佛
言知者不可得故十
五世尊不到波羅蜜是般
若波羅蜜佛言生死不可得故十
六世尊不
失波羅蜜是般若波羅蜜佛言一切法不失
故十
七論釋曰無邊波羅蜜者須菩提聞佛
説大珍寶波羅蜜義因而自讃般若爲摩
訶波羅蜜又以智慧深入種種法門觀般
若波羅蜜如大海水無量無邊深知般若
波羅蜜功徳因發大歡喜欲以種種因縁
讃歎般若是故白佛言世尊無邊波羅蜜
是般若波羅蜜無邊義從品初至竟皆是
無邊義妨説餘事故略説若廣説則無量
復次常是一邊無常是一邊我無我有無
世間有邊無邊衆生有邊無邊如是等法名
爲邪見邊得般若波羅蜜則無是諸邊故
言無邊復次譬如物盡處名爲邊虚空無
色無形故無邊般若波羅蜜畢竟清淨故無
有邊無有盡無取處無受處是故佛答
如虚空無邊故般若波羅蜜亦無邊菩薩得
法忍觀一切法皆平等是故説一切法等
故言等波羅蜜菩薩用畢竟空心離諸煩
惱亦離諸法是故名離波羅蜜菩薩用是
般若波羅蜜總相別相求諸法不得定相
如毛髮許以不可得故於一切法心不著
若有邪見戲論人用邪見著心欲破壞是
菩薩是菩薩無所著故不可破壞是名不
壞波羅蜜此岸名爲生死彼岸名涅槃中
有諸煩惱大河一切出家人欲捨此岸貪
著彼岸而般若波羅蜜無彼岸彼岸是涅
槃無色無名是故説無色無名故是名無彼
岸波羅蜜有虚空則有出入息出入息皆
從虚誑業因縁生出者非入入者非出念
念生滅不可得實相息不可得故一切法亦
不可得不可得故名空種波羅蜜一切法空
寂相故不須覺觀覺觀無故則無言説無
言説故説般若波羅蜜斷語言道是故名
不可説波羅蜜二法攝一切法所謂名色
四大及造色色所攝受等四衆名所攝分
別諸法者説般若波羅蜜是智慧相故名
所攝今實不離色是名不離名是色是般
若波羅蜜無知相故説受想行識不可得
故言無名波羅蜜一切法無來無去故名
無去波羅蜜般若波羅蜜是三世十方佛
法藏以三法印印無天無人能破故名無
移波羅蜜諸有爲法念念盡滅無有住時若
爾者過去法不盡未來法亦不盡現在法不
住故不盡三世盡不可得故名爲畢竟盡
畢竟盡故名盡波羅蜜一切法三世中生不
可得故無生無生故名無生波羅蜜不滅波
羅蜜亦如是作有二種一者衆生作二者
法作衆生作者布施持戒等法作者火燒水
爛心識所知衆生空故無作者一切法鈍不
起作相故法亦不作是二無作故名無作
波羅蜜無知波羅蜜亦如是一切法鈍故
無所知天眼見有生死用空慧眼見生死
不可得生死不可得故今世衆生死無到
後世者但五衆先業因縁相續生故名不到
波羅蜜般若波羅蜜不失諸法實相亦能
令一切法不失實相離般若波羅蜜一切
法皆失觀一切法實相得般若波羅蜜是
故名不失波羅蜜
經世尊夢波羅蜜是般若波羅蜜佛言乃
至夢中所見不可得故十
八世尊響波羅蜜
是般若波羅蜜佛言聞聲者不可得故十
九
世尊影波羅蜜是般若波羅蜜佛言鏡面
不可得故二
十世尊焔波羅蜜是般若波羅蜜
佛言水流不可得故二十
一世尊幻波羅蜜是
般若波羅蜜佛言術事不可得故二十
二世尊
不垢波羅蜜是般若波羅蜜佛言諸煩惱不
可得故二十
三世尊無淨波羅蜜是般若波羅
蜜佛言煩惱虚誑故二十
四世尊不汚波羅
蜜是般若波羅蜜佛言處不可得故二十
五世
尊不戲論波羅蜜是般若波羅蜜佛言一
切戲論破故二十
六世尊不念波羅蜜是般若
波羅蜜佛言一切念破故二十
七世尊不動波
羅蜜是般若波羅蜜佛言法性常住故二十
八
世尊無染波羅蜜是般若波羅蜜佛言知
一切法妄解故二十
九世尊不起波羅蜜是般
若波羅蜜佛言一切法無分別故三
十世尊
寂滅波羅蜜是般若波羅蜜佛言一切法相
不可得故三十
一世尊無欲波羅蜜是般若波
羅蜜佛言欲不可得故三十
二世尊無瞋波
羅蜜是般若波羅蜜佛言瞋恚不實故三十
三
世尊無癡波羅蜜是般若波羅蜜佛言無
明黒闇滅故三十
四世尊無煩惱波羅蜜是般若
波羅蜜佛言分別憶想虚妄故三十
五世尊
無衆生波羅蜜是般若波羅蜜佛言衆生無
所有故三十
六世尊斷波羅蜜是般若波羅蜜
佛言諸法不起故三十
七世尊無二邊波羅蜜
是般若波羅蜜佛言離二邊故三十
八世尊
不破波羅蜜是般若波羅蜜佛言一切法不
相離故三十
九世尊不取波羅蜜是般若波羅
蜜佛言過聲聞辟支佛地故四
十世尊不分別
波羅蜜是般若波羅蜜佛言諸妄想不可得
故四十
一世尊無量波羅蜜是般若波羅蜜佛
言諸法量不可得故四十
二世尊虚空波羅
蜜是般若波羅蜜佛言一切法無所有故四
十
三論釋曰須菩提讃般若波羅蜜示衆
生世間空如夢佛言夢亦不可得故名夢
波羅蜜響影焔幻亦如是人心以聲爲實
以響爲虚影以人面鏡爲實像爲虚焔
以風塵日光爲實水爲虚幻以祝術爲
實祝術所作爲虚須菩提讃般若以喩
爲空佛説喩本事皆空本事皆空故是喩亦
空是般若波羅蜜無垢能斷滅一切垢
佛言諸煩惱從本已來常無今何所斷
是故名無垢波羅蜜無淨波羅蜜亦如是
無煩惱即是淨淫欲瞋恚等諸煩惱名爲
汚是般若波羅蜜一切垢法所不汚六情
是諸煩惱處六情及一切法諸煩惱縁處住
處皆不可得故名不汚波羅蜜得是般若
波羅蜜一切戲論憶想分別滅故名不戲
論波羅蜜一切法畢竟空故無憶無念相
無憶無念相故名無念波羅蜜住法性菩
薩一切論議者所不能勝一切結使邪
見所不能覆一切法無常破壞心不生憂
如是等因縁故名不動波羅蜜一切法妄
解非但愛染故名無染波羅蜜憶想分別
是一切結使根本有結使能起後身業知
憶想分別虚妄一切後世生業更不復起
故是名不起波羅蜜般若波羅蜜中不取
三毒火相故言寂滅波羅蜜佛言非但三
毒相寂滅一切法相不可得故是般若波
羅蜜乃至善法中尚不貪何況餘欲佛
説欲從本已來不可得故貪欲虚誑自性不
可得故名無欲波羅蜜非是離欲故名無
欲瞋恚性畢竟無所有故名無瞋波羅蜜
非是離瞋故名無瞋一切法中無明黒闇
破故名無癡波羅蜜非是滅癡故名無癡
無煩惱波羅蜜者菩薩得無生法忍故一切
煩惱滅佛言憶想分別是煩惱根本憶想尚
無何況煩惱故名無煩惱波羅蜜般若能破
無衆生中有衆生顛倒故名無衆生波羅
蜜佛言是衆生從本已來不生無所有故
名無衆生須菩提意以般若波羅蜜能斷
一切有漏法故名斷波羅蜜佛言諸法不
起不生無所作諸法自然斷相故名斷二
邊者所謂我無我斷無斷可斷法無斷法常
滅有無如是等無量二邊般若波羅蜜中
無是諸邊故名無二邊波羅蜜佛言是諸
邊從本已來無但以虚誑顛倒故著菩薩
求實事故離是顛倒邊是般若波羅蜜一
相空故不可破佛言不但般若波羅蜜一
切法皆無定異相如果不離因因不離果
有爲法不離無爲法無爲法不離有爲法
般若波羅蜜不離一切法一切法不離般
若波羅蜜一切法實相即是般若波羅蜜故
名不破波羅蜜破者所謂諸法各各離散一
切法常無常等過失是故般若波羅蜜不取
一切法佛言一切法乃至二乘出世間清淨
法亦不取故名不取波羅蜜分別名取相
生心妄想分別般若波羅蜜是實相故無
是妄想分別佛言因憶想分別有無分
別今憶想分別從本已來無故名無分別
波羅蜜般若波羅蜜出四無量故名無量
波羅蜜復次畢竟空爲得涅槃無量法故
名無量復次智慧所不能到邊崖是名無
量是名六情所籌度是法空無相無生滅
六情所不能量何以故物多而量器小故
佛言非但是般若波羅蜜無量色等一切
法不可得故皆無量如虚空無色無形無
所能作般若波羅蜜亦如是佛言非但虚
空無所有色等諸法皆無所有故名虚空
波羅蜜
經世尊無常波羅蜜是般若波羅蜜佛言
一切法破壞故四十
四世尊苦波羅蜜是般若
波羅蜜佛言一切法惱相故四十
五世尊無
我波羅蜜是般若波羅蜜佛言一切法不著
故四十
六世尊空波羅蜜是般若波羅蜜佛言
一切法不可得故四十
七世尊無相波羅蜜是
般若波羅蜜佛言一切法不生故四十
八世尊
内空波羅蜜是般若波羅蜜佛言内法不可
得故四十
九世尊外空波羅蜜是般若波羅蜜
佛言外法不可得故五
十世尊内外空波羅蜜
是般若波羅蜜佛言内外法不可得故五十
一
世尊空空波羅蜜是般若波羅蜜佛言空空
法不可得故五十
二世尊大空波羅蜜是般若
波羅蜜佛言一切法不可得故五十
三世尊
第一義空波羅蜜是般若波羅蜜佛言涅槃
不可得故五十
四世尊有爲空波羅蜜是般若
波羅蜜佛言有爲法不可得故五十
五世尊
無爲空波羅蜜是般若波羅蜜佛言無爲法
不可得故五十
六世尊畢竟空波羅蜜是般若
波羅蜜佛言諸法畢竟不可得故五十
七世尊
無始空波羅蜜是般若波羅蜜佛言諸法
無始不可得故五十
八世尊散空波羅蜜是般
若波羅蜜佛言散法不可得故五十
九世尊
性空波羅蜜是般若波羅蜜佛言有爲無爲
法不可得故六
十世尊諸法空波羅蜜是般若
波羅蜜佛言一切法不可得故六十
一世尊
自相空波羅蜜是般若波羅蜜佛言自相離
故六十
二世尊無法空波羅蜜是般若波羅蜜
佛言無法不可得故六十
三世尊有法空波羅
蜜是般若波羅蜜佛言有法不可得故六十
四
世尊無法有法空波羅蜜是般若波羅蜜佛
言無法有法不可得故六十
五世尊念處波
羅蜜是般若波羅蜜佛言身受心法不可得
故六十
六世尊正懃波羅蜜是般若波羅蜜
佛言善不善法不可得故六十
七世尊如意足
波羅蜜是般若波羅蜜佛言四如意足不可
得故六十
八世尊根波羅蜜是般若波羅蜜
佛言五根不可得故六十
九世尊力波羅蜜是
般若波羅蜜佛言五力不可得故七
十世尊
覺波羅蜜是般若波羅蜜佛言七覺分不
可得故七十
一世尊道波羅蜜是般若波羅蜜
佛言八聖道分不可得故七十
二世尊無作波
羅蜜是般若波羅蜜佛言無作不可得故七
十
三世尊空波羅蜜是般若波羅蜜佛言空
相不可得故七十
四世尊無相波羅蜜是般若
波羅蜜佛言寂滅相不可得故七十
五世尊
背捨波羅蜜是般若波羅蜜佛言八背捨
不可得故七十
六世尊定波羅蜜是般若波羅
蜜佛言九次第定不可得故七十
七世尊檀
波羅蜜是般若波羅蜜佛言慳貪不可得故
七十
八世尊尸羅波羅蜜是般若波羅蜜佛言
破戒不可得故七十
九世尊羼提波羅蜜是般
若波羅蜜佛言忍不忍辱不可得故八
十世尊
毘梨耶波羅蜜是般若波羅蜜佛言懈怠精
進不可得故八十
一世尊禪波羅蜜是般若波
羅蜜佛言定亂不可得故八十
二世尊般若
波羅蜜是般若波羅蜜佛言癡慧不可得故
八十
三世尊十力波羅蜜是般若波羅蜜佛言
一切法不可伏故八十
四世尊無所畏波羅蜜
是般若波羅蜜佛言道種智不沒故八十
五世
尊無礙智波羅蜜是般若波羅蜜佛言一
切諸法無障無礙故八十
六世尊佛法波羅
蜜是般若波羅蜜佛言過一切法故八十
七世
尊如實説者波羅蜜是般若波羅蜜佛言
一切説如實故八十
八世尊自然波羅蜜是
般若波羅蜜佛言一切法中自在故八十
九世
尊佛波羅蜜是般若波羅蜜佛言知一切
法一切種智故九
十
論釋曰般若波羅蜜中有無常聖行故
名無常波羅蜜佛言非但般若中有無常
觀一切法無常故名無常波羅蜜問曰上來
説般若波羅蜜法性常住今何以説無常答
曰般若波羅蜜是智慧觀法從因縁和合
生是有爲法故無常般若波羅蜜所縁處
如法性實際無爲法故常須菩提説有爲
般若故言般若波羅蜜無常問曰若爾者
佛何以説一切法盡是破壞無常無爲法無
破壞相答曰一切法名六情内外皆是作
法作法故必歸破壞相離有爲法無無
爲法亦更無有法相因有爲法相故説無
爲法不生不滅復次一切有爲法有二種一
者名字一切二者實一切一切有爲法破壞
故名一切無常苦等乃至無法有法空亦如
是須菩提説一切法相讃般若佛擧一
切法答正觀身等四法從四念處生四念
處是四諦之初門四諦是四沙門果初門
阿羅漢果分別即是三乘四念處般若波羅
蜜中種種廣説佛言是四種法縁處從本
已來皆不可得故名念處波羅蜜從四正
懃乃至般若波羅蜜亦如是問曰餘法可
以讃般若云何復以般若讃般若答曰
有二種般若一者常住般若二者與五波羅
蜜共行有用般若波羅蜜須菩提讃有
用般若波羅蜜能破無明黒闇能與眞智
慧是故佛説常住般若波羅蜜癡慧不可得
故行是般若波羅蜜菩薩初得菩薩十力
後得佛十力是故説十力波羅蜜佛言非
但十力者不可破不可伏一切法實相亦
不可破亦不可伏佛意爲度衆生故説
十方佛力無量無邊如佛力一切法實相
亦如是不可伏故名十力波羅蜜菩薩得
是般若波羅蜜力於佛前能説法論議何況
餘處尚不畏魔王何況外道故名無所畏
波羅蜜佛言道種智不沒故道種智名法
眼知一切衆生以何道得涅槃般若波羅
蜜常寂滅相不可説是菩薩以道種智故
引導衆生於大衆中師子吼道種智増益
故不沒無所畏不自憍慢我有是法名無
畏波羅蜜須菩提從佛聞無畏轉深故讃
般若波羅蜜言無礙波羅蜜佛言非但四無
礙一切法入如法性實際故皆是無礙
相菩薩因般若波羅蜜能集十力四無所
畏四無礙智大慈大悲等諸佛法故説佛
法波羅蜜佛言聲聞法於於凡夫法爲
勝辟支佛法於聲聞法爲勝法於一切
法最勝如一切色中虚空廣大佛法最勝
無能及無可喩過一切法故名佛法
波羅蜜如過去佛行六波羅蜜得諸法
如相今佛亦如是行六波羅蜜得佛道
故名多陀阿伽陀波羅蜜多陀阿伽陀
者或言如來或言如實説或言如實知此
中佛説非但佛説名如實説一切語言皆
是如實故名如實説波羅蜜是般若波羅蜜
具足後身自然作佛故名自然波羅蜜自
然名佛佛所説故名自然波羅蜜復次是
般若波羅蜜實相自然不由他作故名自
然佛言佛一切法中得自在力故名自然
波羅蜜具足十地得十力四無所畏轉法
輪撃法鼓覺世間無明睡衆生故名爲
佛波羅蜜佛秦言覺者知者何者是所
謂正知一切法一切種故名覺一切法
者所謂五衆十二入十八界等復次一切
法名外道經書伎術禪定等略説有五種
所謂凡夫法聲聞法辟支佛法菩薩法
佛法佛略知有二種相所謂總相別相又
以分別相畢竟空相廣知則一切種一切種
是一切無量無邊法門以是事故名爲佛
波羅蜜不以佛身故名爲佛波羅蜜但以
一切種智故
大智度論卷第六十五

大智度論釋歎信行品第四十五
卷六
十六
　　聖者龍樹造
　　後秦龜茲國三藏鳩摩羅什譯
經爾時釋提桓因作是念若善男子善女
人得聞般若波羅蜜經耳者是人於前世
佛作功徳與善知識相隨何況受持親近讀
誦正憶念如説行當知是善男子善女人多
親近諸佛能得聽受如説行能問能答當
知是善男子善女人於前世多供養親近諸佛
故聞是深般若波羅蜜不驚不怖不畏當
知是人亦於無量億劫行檀波羅蜜尸羅波
羅蜜羼提波羅蜜毘梨耶波羅蜜禪波羅蜜般
若波羅蜜爾時舍利弗白佛言世尊若有
善男子善女人聞是深般若波羅蜜不驚不怖
不畏聞已受持親近如説習行當知是善
男子善女人如阿鞞跋致菩薩摩訶薩何以
故世尊是般若波羅蜜甚深若先世不久行
檀波羅蜜尸羅波羅蜜羼提波羅蜜毘梨耶波
羅蜜禪波羅蜜般若波羅蜜終不能信解深
般若波羅蜜世尊若有善男子善女人呰
毀深般若波羅蜜者當知是人前世亦呰毀
深般若波羅蜜何以故是善男子善女人聞
説深般若波羅蜜時無信無樂心不清淨
當知是善男子善女人先世不問不難諸
佛及弟子云何應行檀波羅蜜尸羅波羅蜜
羼提波羅蜜毘梨耶波羅蜜禪波羅蜜般若波
羅蜜云何應修内空乃至云何應修無法有
法空云何應修四念處乃至云何應修八聖
道分云何應修佛十力乃至云何應修十八
不共法釋提桓因語舍利弗是深般若波羅
蜜若有善男子善女人不久行檀波羅蜜尸
羅波羅蜜羼提波羅蜜毘梨耶波羅蜜禪波羅
蜜般若波羅蜜不行内空乃至無法有法空
不行四禪四無量心四無色定不行四念處
乃至八聖道分不行佛十力乃至十八不共
法如是人不信解是深般若波羅蜜有何
可怪大徳舍利弗我禮般若波羅蜜禮般
若波羅蜜是禮一切智佛告釋提桓因如
是如是憍尸迦禮般若波羅蜜是禮一切智
何以故憍尸迦諸佛一切智皆從般若波
羅蜜生一切智即是般若波羅蜜以是故憍
尸迦善男子善女人欲住一切智當住般若
波羅蜜若善男子善女人欲生道種智當習
行般若波羅蜜欲斷一切諸結及習當習
行般若波羅蜜善男子善女人欲轉法輪當
習行般若波羅蜜善男子善女人欲得須陀
洹果斯陀含果阿那含果阿羅漢果當習
行般若波羅蜜欲得辟支佛道當習行般若
波羅蜜欲教衆生令得須陀洹果斯陀含果
阿那含果阿羅漢果辟支佛道當習行般若
波羅蜜若善男子善女人欲教衆生令得阿
耨多羅三藐三菩提若欲總攝比丘僧當習
行般若波羅蜜
論釋曰釋提桓因是諸天主利根智勝
信佛法故倍復増益如火得風愈更熾盡
聞須菩提以種種因縁讃般若波羅蜜佛
以深理成其所讃帝釋發希有心作是
念若善男子善女人得聞般若經耳者是
人於前世多供養諸佛作大功徳今世得
遇好師同學等善知識因先世供養佛縁
今世善知識故聞般若波羅蜜能信何況
讀誦思惟正憶念修習禪定籌量分別義
趣能成辦事者當知是人從過去諸佛及
弟子聞深般若波羅蜜義信受不怖不畏
何以故是人於無量阿僧祇劫行六波羅蜜
等諸功徳是故雖未得阿鞞跋致地於深
法中不疑不悔譬如新劈乾毳隨風東西
濕毳紲緻則不可動新發意菩薩亦如是
不久修徳作福淺薄隨他人語不能信
受般若波羅蜜若久修福徳不隨他語則
能信受深般若波羅蜜不驚不怖帝釋思
惟念般若波羅蜜有無量功徳時舍利弗
知帝釋所念而白佛言世尊善男子善女
人雖未入菩薩位能信受深般若波羅蜜
不驚不怖如説修行是人大福徳智慧信
力故當知如阿鞞跋致無異此中佛
自説因縁般若波羅蜜甚深無相可取
可信可受若能信受是爲希有如人空
中種殖是爲甚難一切凡夫得勝法則
捨本事如得禪定樂捨五欲樂乃至依有
頂處捨無所有處功徳不能無所依止而
有所捨如尺蠖尋條安前足進後足盡
樹端更無所依止還歸本處是菩薩未得
道於般若波羅蜜無所依止而能修福徳
捨五欲是事希有是中説因縁是人先世
信受久行六波羅蜜大集諸福徳與信相
違則毀呰般若波羅蜜如厚福徳者從
久積集不信毀呰者亦從久習問曰若先
世毀呰誹謗應墮地獄何縁復得聞般若
答曰有人言是人墮地獄罪畢還來毀呰
不説次後身有人言作業積集厚重則能
與果報是人前世雖不信而積業未厚則
未得果報以餘福徳故生人中續復不信
復次有人言五逆罪次後身必受餘罪不爾
或次後身或久後身爾時帝釋語舍利弗
是般若波羅蜜畢竟空無所有故甚深菩薩
不久行功徳則著心堅固信力微弱不信
般若波羅蜜乃至一切智何足怪帝釋思
惟籌量信般若波羅蜜福徳無量不信者得
罪深重深愛敬般若波羅蜜故發是言
我當禮是般若何以故禮般若波羅蜜則
爲禮一切智禮一切智者則禮三世十方
諸佛爾時佛可其言復説讃般若波羅蜜
因縁所謂諸佛一切智慧皆從般若中生
是故言若有菩薩欲住一切智中乃至總
攝比丘僧當習行般若波羅蜜
經釋提桓因白佛言世尊菩薩摩訶薩欲
行般若波羅蜜時云何名住般若波羅蜜禪
波羅蜜毘梨耶波羅蜜羼提波羅蜜尸羅波羅
蜜檀波羅蜜云何住内空乃至無法有法空
云何住四禪四無量心四無色定五神通云
何住四念處乃至八聖道分云何住佛十力
乃至十八不共法世尊菩薩摩訶薩云何習
行般若波羅蜜乃至檀波羅蜜内空乃至十八
不共法佛語釋提桓因善哉善哉憍尸迦
汝能樂問是事皆是佛神力憍尸迦若菩
薩摩訶薩行般若波羅蜜時若不住色中爲
習行般若波羅蜜若不住受想行識中爲習
行般若波羅蜜眼耳鼻舌身意色聲香味觸
法眼界乃至意識界亦如是憍尸迦若菩薩
摩訶薩不住般若波羅蜜中爲習般若波羅
蜜不住禪波羅蜜中爲習禪波羅蜜不住毘
梨耶波羅蜜中爲習毘梨耶波羅蜜不住羼
提波羅蜜中爲習羼提波羅蜜不住尸羅波
羅蜜中爲習尸羅波羅蜜不住檀波羅蜜中
爲習檀波羅蜜如是憍尸迦是名菩薩摩訶
薩不住般若波羅蜜爲習般若波羅蜜憍尸
迦不住内空中爲習内空乃至不住無法
有法空爲習無法有法空不住四禪爲習四
禪不住四無量心爲習四無量心不住四無
色定爲習四無色定不住五神通爲習五
神通不住四念處爲習四念處乃至不住
八聖道分爲習行八聖道分不住佛十力
爲習行佛十力乃至不住十八不共法爲
習行十八不共法何以故憍尸迦是菩薩
不得色可住可習處乃至十八不共法不得
十八不共法可住可習處復次憍尸迦菩薩
摩訶薩不習色若不習色是名習色受想行
識乃至十八不共法亦如是何以故是菩
薩摩訶薩色前際不可得中際不可得後際
不可得乃至十八不共法亦如是舍利弗白
佛言世尊是般若波羅蜜甚深佛言色如甚
深故般若波羅蜜甚深受想行識如甚深
故般若波羅蜜甚深乃至十八不共法亦如
是舍利弗言世尊是般若波羅蜜難可測
量佛言色難可測量故般若波羅蜜難可
測量受想行識乃至十八不共法難可測量
故般若波羅蜜難可測量世尊是般若
波羅蜜無量佛言色無量故般若波羅蜜
無量受想行識乃至十八不共法無量故
般若波羅蜜無量佛告舍利弗若菩薩摩
訶薩行般若波羅蜜時不行色甚深爲行般
若波羅蜜不行受想行識乃至不行十八
不共法甚深爲行般若波羅蜜何以故色
甚深相爲非色受想行識乃至十八不共法
甚深相爲非十八不共法如是不行爲行
般若波羅蜜舍利弗若菩薩摩訶薩行般
若波羅蜜時不行色難測量爲行般若波
羅蜜不行受想行識乃至不行十八不共法
難測量爲行般若波羅蜜何以故色難測
量相爲非色受想行識乃至十八不共法難
測量相爲非十八不共法舍利弗若菩薩
摩訶薩行般若波羅蜜時不行色無量爲
行般若波羅蜜不行受相行識乃至不行
十八不共法無量爲行般若波羅蜜何以
故色是無量相爲非色受想行識乃至十
八不共法無量相爲非十八不共法舍利弗
白佛言世尊是般若波羅蜜甚深甚深相
難見難解不可思量不應在新發意菩薩前
説何以故新發意菩薩聞是甚深般若波羅
蜜或當驚怖心生疑悔不信不行是甚深
般若波羅蜜當在阿鞞跋致菩薩摩訶薩前
説是菩薩聞是甚深般若波羅蜜不驚不怖
心不疑悔則能信行釋提桓因問舍利弗
若在新發意菩薩摩訶薩前説是深般若波
羅蜜有何等過舍利弗報釋提桓因憍尸迦
若在新發意菩薩前説是深般若波羅蜜或
當驚怖呰毀不信是新發意菩薩或有是處
若新發意菩薩聞是深般若波羅蜜毀呰不
信種三惡道業是業因縁故久久難得阿
耨多羅三藐三菩提
論釋曰爾時帝釋從佛聞讃般若波羅蜜
具足故今問佛菩薩云何住般若波羅蜜
從禪波羅蜜乃至十八不共法佛讃言善
哉善哉者以釋提桓因諸天中主言必可
信問是事斷大衆疑通達無礙能大利益
故言善哉善哉復次佛以帝釋能捨上妙
五欲七寶宮殿能問佛賢聖所行事是故言
善哉以佛神力故汝能樂問此事是中更
有上妙諸天觀佛神徳無量今帝釋能於
大衆中諮問佛事故是佛威神如持心經
説佛光明入身中能問佛事佛答憍尸迦
若菩薩不住色等是習行般若波羅蜜者
是菩薩見色無常苦等過罪故不住色若不
住色即是能習行般若波羅蜜凡夫人見
色著色故起顛到煩惱失是般若波羅蜜
道以是故不住者能習行般若波羅蜜五
衆十二入十八界亦如是問曰何以故不
住六波羅蜜等各各自習其行答曰是六
波羅蜜等皆是善法行法以是故説不住
六度等言各習其行衆界入爲習行般若
波羅蜜若於是法中不著則斷愛著斷愛
著故色等諸法中清淨習此中説不住因縁
所謂不得色等法住處不得色等法習處
復次佛以此事難解故更説因縁不習色
者是菩薩見色過故不住色中不住故不
習習色名取色相若常若無常等復次菩
薩常行善法正語正業等積習純厚故名習
色今菩薩欲行般若故散壞是色不習
所以者何過去色已滅未來色未有故不
可習現在色生時即滅故不住若住一念
尚無習何況念念滅是故此中説不習色
因縁三世色不可得乃至十八不共法亦
如是若能如是觀諸法散壞不取相是
名能習色等諸法實相爾時舍利弗從佛
聞是義歡喜深入空智白佛般若波羅蜜
甚深佛然可成其所讃色等諸法如故甚
深佛語不但眼見色甚深以般若波羅蜜
分別色入如實故甚深如雨渧渧不名甚
深和合衆流入於大海乃名甚深色等亦
如是天眼肉眼見淺而不深若以慧眼觀
則深不可測甚深故難可測量唯有諸佛
乃盡其底甚深不可測量故名無量無
有智慧能取色等實相若常若無常籌量
有過罪故是時舍利弗及諸聽者作是念
般若波羅蜜不可測量無有量菩薩當云
何行佛知其念告舍利弗菩薩摩訶薩若
行色等甚深者則爲失般若波羅蜜若不
行色甚深是爲得般若波羅蜜凡夫鈍根
故言甚深若有一心福徳利根者爲非甚
深譬如水深淺無定若於小兒則深長者
則淺乃至大海於人則深於羅睺阿修羅
王則淺如是於凡夫人新發意懈怠者爲
甚深於久積徳阿鞞跋致則淺諸佛如羅
睺阿修羅王於一切法無有深者得無礙
解脱故以是故知爲衆生及時節利鈍初久
懈怠精進故分別説深淺不可測量無有
量亦如是此中佛自説因縁色等法甚深
相爲非色何以故怖畏心沒疑悔故以色
爲甚深色相則無深知先説舍利弗白佛
言世尊是般若波羅蜜甚深甚深相難見
難解問曰上説菩薩不行甚深爲行般
若波羅蜜今舍利弗何以復説甚深答曰舍
利弗非定心説甚深得佛意趣爲人故説
甚深是故此中説世尊不應於新發意菩
薩前説是般若波羅蜜新學菩薩聞是深智
慧則心沒應當在阿鞞跋致菩薩前説阿
鞞跋致智慧深故信而不沒譬如深水不
應使小兒渡應教大人令渡帝釋問
舍利弗若爲新發意菩薩説有何等過舍
利弗答是新發意者則不信心沒心沒故生
疑悔怖畏若受一切空法我云何當墮斷
滅中若不受者佛所説法何可不受是故
怖畏生疑悔若心定則生惡邪毀呰毀呰
果報如地獄品中説此中略説種三惡道業
因縁久久難得無上道
經釋提桓因問舍利弗頗有未受記菩薩摩
訶薩聞是深般若波羅蜜不驚不怖者不
舍利弗言如是憍尸迦若有菩薩摩訶薩
聞是深般若波羅蜜不驚不怖當知是菩薩
受阿耨多羅三藐三菩提記不久不過一佛
兩佛佛告舍利弗如是如是是菩薩摩訶
薩久發意行六波羅蜜多供養諸佛聞是
深般若波羅蜜不驚不怖不畏聞即受持如
般若波羅蜜中所説行爾時舍利弗白佛
言世尊我欲説譬喩如求菩薩道善男子善
女人夢中修行般若波羅蜜入禪定勤精進
具足忍辱守護於戒行布施修行内空外空
乃至坐於道場當知是善男子善女人近阿
耨多羅三藐三菩提何況菩薩摩訶薩欲得
阿耨多羅三藐三菩提覺時修行般若波
羅蜜入禪定勤精進具足忍辱守護於戒行
布施而不疾成阿耨多羅三藐三菩提坐於
道場世尊善男子善女人善根成就得聞般
若波羅蜜受持乃至如説行當知是菩薩摩
訶薩久發意種善根多供養諸佛與善知識
相隨是人能受持般若波羅蜜乃至正憶念
當知是人近受阿耨多羅三藐三菩提記當
知是善男子善女人如阿鞞跋致菩薩摩訶
薩於阿耨多羅三藐三菩提不動轉能得深
般若波羅蜜得已能受持讀誦乃至正憶念
世尊譬如人欲過百由旬若二百三百四百
由旬曠野嶮道先見諸相若放牧者若疆界
若園林如是等諸相故知近城邑聚落是人
見是相已作如是念如我所見相當知城邑
聚落不遠心得安隱不畏賊難惡蟲飢渇世
尊菩薩摩訶薩亦如是若得是深般若波羅
蜜受持讀誦乃至正憶念當知近受得阿耨
多羅三藐三菩提記不久當知是菩薩摩訶
薩不應畏墮聲聞辟支佛地是諸先相所謂
甚深般若波羅蜜得聞得見得受乃至正憶
念故佛告舍利弗如是如是汝復樂説者便
説世尊譬如人欲見大海發心往趣不見樹
相不見出相是人雖未見大海知大海不遠
何以故大海處平無樹相無山相故如是世
尊菩薩摩訶薩聞是深般若波羅蜜受持乃
至正憶念時雖未佛前受劫數之記若劫
百千劫萬劫百千萬億劫是菩薩自知近
受阿耨多羅三藐三菩提記不久何以故我
得聞是深般若波羅蜜受持讀誦乃至正憶
念故世尊譬如初春諸樹陳葉已墮當知
此樹新葉華果出在不久何以故見是諸
樹先相故知今不久葉華果出是時閻浮
提人見樹先相皆大歡喜世尊菩薩摩訶
薩得聞是深般若波羅蜜受持讀誦乃至正
憶念如説行當知是菩薩善根成就多供養
諸佛是菩薩應作是念先世善根所追趣阿
耨多羅三藐三菩提以是因縁故得見得聞
是深般若波羅蜜受持讀誦乃至正憶念如
説行是中諸天子曾見佛者歡喜踊躍作是
念言先諸菩薩摩訶薩亦有如是受記先相
今是菩薩摩訶薩受阿耨多羅三藐三菩提記
亦不久世尊譬如母人懷妊身體苦重行
歩不便坐起不安眠食轉少不喜言語厭本
所習受苦痛故有異母人見其先相當知産
生不久菩薩摩訶薩亦如是種善根多供
養諸佛久行六波羅蜜與善知識相隨善
根成就得聞深般若波羅蜜受持讀誦乃至
正憶念如説行諸菩薩亦知是菩薩摩訶薩
得阿耨多羅三藐三菩提記不久佛告舍利
弗善哉善哉汝所樂説皆是佛力爾時須
菩提白佛言希有世尊諸多陀阿伽度阿羅
呵三藐三佛陀善付諸菩薩摩訶薩事佛告
須菩提是諸菩薩摩訶薩發阿耨多羅三
藐三菩提心安隱多衆生令無量衆生得樂
憐愍安樂饒益諸天人故是諸菩薩行菩薩
道時以四事攝無量百千衆生所謂布施愛
語利益同事亦以十善道成就衆生自行初
禪亦教他人令行初禪乃至自行非有想
非無想處亦教他人令行乃至非有想非
無想處自行檀波羅蜜亦教他人令行檀波
羅蜜自行尸羅波羅蜜亦教他人令行尸羅
波羅蜜自行羼提波羅蜜亦教他人令行羼
提波羅蜜自行毘梨耶波羅蜜亦教他人令
行毘梨耶波羅蜜自行禪波羅蜜亦教他人
令行禪波羅蜜自行般若波羅蜜亦教他人
令行般若波羅蜜是菩薩得般若波羅蜜以
方便力教衆生令得須陀洹果自於内不證
教衆生令得斯陀含果阿那含果阿羅漢果
自於内不證教衆生令得辟支佛道自於内
不證自行六波羅蜜亦教無量百千萬諸菩
薩令行六波羅蜜自住阿鞞跋致地亦教他
人住阿鞞跋致地自淨佛世界亦教他
人淨佛世界自成就衆生亦教他人成就
衆生自得菩薩神通亦教他人令得菩薩神
通自淨陀羅尼門亦教他人淨陀羅尼門
自具足樂説辯才亦教他人具足樂説辯才
自受色成就亦教他人令受色成就自成就
三十二相亦教他人成就三十二相自成就
童眞地亦教他人成就童眞地自成就佛十
力亦教他人令成就佛十力自行四無所畏
亦教他人行四無所畏自行十八不共法亦
教他人行十八不共法自行大慈大悲亦教
他人令行大慈大悲自得一切種智亦教他
人令得一切種智自離一切結使及習亦教
他人令離一切結使及習自轉法輪亦教他
人轉法輪
論釋曰爾時帝釋問舍利弗頗有未受記
菩薩聞是深般若不驚不怖者不舍利弗
言無有不受記聞般若能信者若或時
能信者當知垂欲受記不過見一佛二
佛便得受記佛可舍利弗語舍利弗聞佛
可其所説心生歡喜復欲分明了了是事
故説譬喩作是言夢中心爲睡所覆故非
眞心所作若善男子善女人於夢中發意
行六波羅蜜乃至坐於道場當知是人福
徳輕微近於受阿耨多羅三藐三菩提記
何況菩薩摩訶薩覺時實心發阿耨多羅三
藐三菩提行六波羅蜜而不近受記世尊
若人往來六道生死中或時得聞般若波羅
蜜受持讀誦正憶念必知是人不久得阿
耨多羅三藐三菩提如呑鉤之魚雖復遊
戲池中當知出在不久行者亦如是深
信樂般若波羅蜜不久住於生死此中舍
利弗自説譬喩若人欲過險道險道者即
是世間百由旬者是欲界二百由旬者是色
界三百由旬者是無色界四百由旬者是聲
聞辟支佛道復次四百由旬是欲界三百
由旬是色界二百由旬是無色界百由
旬是聲聞辟支佛欲出者是信受行般若
波羅蜜人先見諸法相者見大菩薩捨
世間欲樂深心樂般若波羅蜜疆界者分別
諸法是聲聞法是辟支佛法是大乘法如是
小利是聲聞大利是菩薩魔界是生死佛
界是般若波羅蜜甘露法味不死之處園
林者隨佛道禪定智慧等樂如是等無量善
法相聚落者是柔順法忍邑是無生法忍
城是阿耨多羅三藐三菩提得安穩者菩
薩聞是法思惟籌量行我得是法心安穩
當得阿耨多羅三藐三菩提賊者是我等六
十二邪見惡蟲者是愛恚等諸煩惱不畏
賊者人不得便不畏惡蟲者非人不得
便不畏飢者不畏不能得聖人眞智慧
不畏渇者不畏不能得禪定解脱等法樂
味此中自説因縁菩薩摩訶薩得先相者
不久當得阿耨多羅三藐三菩提不畏墮
惡道中飢餓死者不畏墮聲聞辟支佛地
佛然可其喩以麁喩細以世間喩出世間
餘三譬喩亦應如上分別説大海水是無上
道平地無樹無山是般若波羅蜜經卷等樹
果是無上道樹華是阿鞞跋致地春時陳
葉落更生新葉是諸煩惱邪見疑等滅能
得般若波羅蜜經卷等母人是行者所任
身是無上道欲産相是菩薩久習行般若波
羅蜜厭本所習是患世間婬欲樂不復喜
著佛讃其所説善哉爾時須菩提聞佛然
舍利弗所説讃其善哉知佛意深敬念是
菩薩是故白佛言世尊甚爲希有善付菩
薩事菩薩事者空道福徳道亦如佛種種總
相別相説以寄付阿難彌勒等入無餘涅
槃後好自奉行教示利益衆生無令謬錯
佛説善付因縁諸菩薩發阿耨多羅三藐三
菩提心安穩多衆生者一切衆生中無量
無邊阿僧祇除佛無能計知者從佛得利
益者不可數故名多安穩者衆生著常
教無常著樂者教苦著實者教空著我
者教無我如是等名安穩凡夫人聞是當
時雖不喜樂久久滅諸煩惱得安穩樂
如服苦藥當時雖苦後得除患無量衆生
得樂者菩薩求般若波羅蜜未得成就
時以今世後世樂利益衆生如菩薩本生
經説若得般若波羅蜜已斷諸煩惱亦以
世間樂出世間樂利益衆生若得無上道
時但以出世間樂利益衆生安樂饒益者但
以憐愍心故安樂饒益饒者多利益天
人餘道中饒益少故不説利益事者所謂
四攝法以財施法施二種攝取衆生愛語
有二種一者隨意愛語二者隨其所愛
法爲説是菩薩未得道憐愍衆生自破憍
慢隨意説法若得道隨所應度法爲
説高心富人爲讃布施是人能得他物利
名聲福徳故若爲讃持戒毀呰破戒則心
不喜樂如是等隨其所應而爲説法利益
亦有二種一者今世利後世利爲説法以
法治生勤修利事二者未信教令信破
戒令持戒寡識令多聞不施者令布施
癡者教智慧如是等以善法利益衆生同
事者菩薩教化衆生令行善法同其所行
菩薩善心衆生惡心能化其惡令同己善
是菩薩以四種攝衆生令住十善道是廣
説四攝義於二施中法施隨其所樂而爲
説法是愛語中第一衆生愛惜壽命令行十
善道則得久壽利益於一切寶物利中法利
最勝是爲利益同事中同行善法爲勝是
菩薩自行十善亦以教人有人言後自行
十善等是第四同義是故説自行十善亦
教人行自行初禪亦教他行初禪等同離
欲同持戒是故名相攝相攝故漸漸能以
三乘法度乃至非有想非無想處亦如是自
行六波羅蜜亦以教他因般若故令衆生
得般若分所謂得須陀洹等方便力故自
不證是人福徳智慧力増益故教無量阿
僧祇菩薩令住六波羅蜜自住阿鞞跋致地
等亦以教他乃至自轉法輪亦教他轉法
輪是故我以慈悲心故善付是菩薩事不
以愛著故
大智度論卷第六十六

大智度論釋歎信行品第四十五
之餘卷六
十七
　　聖者龍樹造
　　後秦龜茲國三藏鳩摩羅什譯
經須菩提白佛言希有世尊諸菩薩摩
訶薩大功徳成就所謂爲一切衆生行般若
波羅蜜欲得阿耨多羅三藐三菩提世尊云
何諸菩薩摩訶薩具足修行般若波羅蜜佛
告須菩提若菩薩摩訶薩行般若波羅蜜時
不見色増相亦不見色減相不見受想行
識増相亦不見減相乃至一切種智不見
増相亦不見減相菩薩摩訶薩是時具足
般若波羅蜜復次須菩提菩薩摩訶薩行般
若波羅蜜時不見是法是非法不見是過去
法是未來現在法不見是善法不善法有記
法無記法不見是有爲法無爲法不見欲
界色界無色界不見檀波羅蜜尸羅波羅蜜
羼提波羅蜜毘梨耶波羅蜜禪波羅蜜般若波
羅蜜乃至不見一切種智如是菩薩摩訶
薩具足修行般若波羅蜜何以故諸法無相
故諸法空欺誑不堅固無覺者無壽者
故須菩提言世尊世尊所説不可思議佛
告須菩提色不可思議故所説不可思議
受想行識不可思議故所説不可思議六波
羅蜜不可思議故所説不可思議乃至一切
種智不可思議故所説不可思議須菩提
若菩薩摩訶薩行般若波羅蜜時知色是不
可思議受想行識是不可思議乃至知一切
種智是不可思議是菩薩則不能具足般
若波羅蜜須菩提白佛言世尊是深般若
波羅蜜誰當信解者佛言若有菩薩摩訶薩
久行六波羅蜜種善根多觀近供養諸佛
與善知識相隨是菩薩能信解深般若波羅
蜜須菩提白佛言世尊云何菩薩摩訶薩
久行六波羅蜜種善根多親近供養諸佛
與善知識相隨佛言若菩薩摩訶薩不分別
色不分別色相不分別色性不分別受想
行識不分別識相不分別識性眼耳鼻舌身
意色聲香味觸法眼界乃至意識界亦如是
不分別欲界色界無色界不分別三界相性
不分別檀波羅蜜乃至般若波羅蜜内空乃至
無法有法空四念處乃至八聖道分佛十力乃
至十八不共法不分別十八不共法相性不
分別道種智相性不分別一切種智不分
別一切種智相不分別一切種智性何以
故須菩提色不可思議受想行識不可思
議乃至一切種智不可思議如是須菩提
是名菩薩摩訶薩久行六波羅蜜種善根多親
近供養諸佛與善知識相隨須菩提白佛言
世尊色甚深故般若波羅蜜甚深受想行識
甚深乃至一切種智甚深故般若波羅蜜甚
深世尊是般若波羅蜜珍寶聚有須陀洹
果寶故有斯陀含果阿那含果阿羅漢果辟
支佛道阿耨多羅三藐三菩提寶故有四禪
四無量心四無色定五神通四念處乃至八聖
道分佛十力四無所畏四無礙智大慈大悲十
八不共法一切智一切種智寶故世尊是
般若波羅蜜是清淨聚色清淨故般若波羅
蜜清淨聚受想行識清淨乃至一切種智清
淨故般若波羅蜜清淨聚
論釋曰是菩薩大功徳成就者如先説自
行亦教他人復次多功徳者衆生非親里
又無所貪利而爲是衆生勤苦行般若波
羅蜜得阿耨多羅三藐三菩提是名菩薩摩
訶薩有大恩分故名大功徳修般若波羅
蜜相如先品中種種因縁説今問修般若
具足相佛言如修般若具足相亦如是所
以者何若菩薩不見色等諸法増減如
是名具足是菩薩雖得十地坐道場爾
時修般若波羅蜜具足如夢如幻不増不
減以畢竟空故説復次若菩薩於一切
法不分別是法是非法悉皆是法如大海
水百川萬流皆合一味爾時修般若波羅
蜜具足復次若菩薩入法空中不見法有
三世善不善等不見六波羅蜜乃至一切種
智爾時修般若波羅蜜具足何以故諸法無
相是實相若分別諸法皆是邪見相用
十八空故名諸法空諸法和合因縁生以
爲有諸縁離則破壞故虚誑一切有爲法中
無常無實故是名不堅固無受苦樂者
衆生空故無覺者不覺苦樂無壽命者壽
名命根有人言是命根有我相是故壽命
爲我衆生空中已種種因縁破是故無
行法者無受法者若觀諸法空衆生空法
空如是則具足修般若波羅蜜須菩提是時
驚喜不能自安所説般若波羅蜜不可思
議佛言色等諸法不可思議故不可思議所
以者何因果相似故復次若菩薩知色等法
亦不可思議若住是不可思議中則不具
足般若波羅蜜取不可思議相故是故説若
菩薩知色等法不可思議相故則不具足
般若波羅蜜爾時須菩提於般若中不得
依止處如沒大海是故白佛是深般若不
可思議不可思議亦不可思議故誰當信
解者若但不可思議猶不可信何況不可
思議復不可思議佛答若菩薩久行六波羅
蜜久種善根久供養親近諸佛久與善知
識相隨是因縁故信心牢固能信受深般
若波羅蜜餘品中説有新發意者亦能信
深般若波羅蜜今佛説久發意故能信是
以須菩提問云何是久發意者佛言若菩
薩摩訶薩了了知般若波羅蜜相不分別一
切法所謂不分別色四大若四大造色不
分別色相者不分別色是可見聲是可聞
是色若好若醜若短若長若常若無常若苦
若樂等不分別色性者不見色常法所
謂地堅性等復次色實性名法性畢竟空
故是菩薩不分別法性法性不壞相故
乃至一切種智亦如是問曰地是堅相何以
言性答曰是相積習成性譬如人瞋日習
不已則成惡性或性相異如見烟知火烟
是火相而非火也或相性不異如熱是火
相亦是火性此中佛説因縁色等諸法不可
思議不可思議即是畢竟空諸法實相常清
淨須菩提言菩薩雖日月年歳不久能如
是行是名久須菩提聞般若波羅蜜更得
深利益故白佛言世尊般若波羅蜜甚深
色等甚深故色等甚深相如先説世尊般
若波羅蜜是珍寶聚珍寶者所謂須陀洹果
能滅三結惡毒故乃至阿耨多羅三藐三菩
提能滅一切煩惱及習能滿一切願是諸果
依諸禪乃至一切種智因果合説是名珍寶
聚是般若波羅蜜清淨聚色等諸法清淨故
色等法中正行不邪名爲清淨無諸過患
乃至畢竟空亦不著不可思議亦不著是故
名清淨聚爾時須菩提應作是念是般若
波羅蜜是珍寶聚能滿一切衆生願所謂
今世樂後世樂涅槃樂阿耨多羅三藐三菩
提樂愚癡之人而復欲破壞是般若波羅蜜
清淨聚如如意寶珠無有瑕穢如虚空
無有塵垢般若波羅蜜畢竟清淨聚而人自
起邪見因縁欲作留難破壞譬如人眼
翳見妙珍寶謂爲不淨作是念已
經須菩提言世尊甚可怪説是般若波
羅蜜時多有留難佛言如是如是須菩提
是甚深般若波羅蜜多有留難以是事故
善男子善女人若欲書是般若波羅蜜時應
當疾書若讀誦思惟説正憶念修行時亦應
疾修行何以故是甚深般若波羅蜜若書
時讀誦思惟説正憶念修行時不欲令諸難
起故善男子善女人若能一月書成當應勤
書若二月三月四月五月六月七月若一歳
書成亦當勤書讀誦思惟説正憶念修行
若一月得成就乃至一歳得成就應當勤成
就何以故須菩提是珍寶中多有難起故須
菩提言世尊是甚深般若波羅蜜中惡魔喜
作留難故不得令書不得令讀誦思惟説正
憶念修行佛告須菩提惡魔雖欲留難是深
般若波羅蜜令不得書讀誦思惟説正憶念修
行亦不能破壞是菩薩摩訶薩書般若波羅
蜜乃至修行爾時舍利弗白佛言世尊誰力
故令惡魔不能留難菩薩摩訶薩書深般若波
羅蜜乃至修行佛言是佛力故惡魔不能
留難菩薩摩訶薩書深般若波羅蜜乃至修
行舍利弗亦是十方世界現在諸佛力故
是諸佛擁護念是菩薩故令魔不能留難菩
薩摩訶薩令不書成般若波羅蜜乃至修行
何以故十方世界中現在無量無邊阿僧
祇諸佛擁護念是菩薩書深般若波羅蜜乃
至修行法應爾無能作留難舍利弗善男
子善女人應當作是念我書是深般若波羅
蜜乃至修行皆是十方諸佛力舍利弗言
世尊若有善男子善女人書是深般若波羅
蜜乃至修行皆是佛力故當知是人是諸
佛所護佛言如是如是舍利弗當知若
有善男子善女人書是深般若波羅蜜乃
至修行皆是佛力故當知亦是諸佛所護
舍利弗言世尊十方現在無量無邊阿僧祇
諸佛皆識皆以佛眼見是善男子善女人書
深般若波羅蜜乃至修行時佛言如是如是
舍利弗十方現在無量無邊阿僧祇諸佛皆
識皆以佛眼見是善男子善女人書深般若
波羅蜜乃至修行時舍利弗是中求菩薩道
善男子善女人若書是深般若波羅蜜受
持讀誦正憶念如説修行當知是人近阿耨
多羅三藐三菩提不久舍利弗善男子善女
人書是深般若波羅蜜受持讀誦乃至正憶
念是人於深般若波羅蜜多信解相亦供養
恭敬尊重讃歎是深般若波羅蜜華香瓔珞
乃至幡蓋供養舍利弗諸佛皆識皆以佛
眼見是善男子善女人是善男子善女人供
養功徳當得大利益大果報舍利弗是善
男子善女人以是供養功徳因縁故終不墮
惡道中乃至阿鞞跋致地終不遠離諸佛
舍利弗是善男子善女人以是善根因縁故
乃至阿耨多羅三藐三菩提終不遠離六波
羅蜜終不遠離内空乃至無法有法空終不
遠離四念處乃至八聖道分終不遠離佛十
力乃至阿耨多羅三藐三菩提
論釋曰留難者魔事等壞般若波羅蜜因
縁佛可須菩提所説若善男子善女人欲
書是般若波羅蜜當疾疾書乃至正憶念
如説行時疾修行所以疾者是有爲法不
可信多有留難起是般若波羅蜜部黨經
卷有多有少有上中下光讃放光道行有
書寫者書有遲疾有一心勤書者有懈
墮不精勤者人身無常有爲法不可信
釋迦文佛出惡世故多有留難是故説若
可一月書竟當勤書成莫有中廢畏有
留難故乃至一歳如書乃至修行亦如是
隨人根利鈍得有遲疾此中佛更説因縁
世間以珍寶故多有賊出般若即是大珍
寶故多有留難留難者雖有疾病飢餓等
但以魔事大故説言魔事若魔若魔民惡鬼
作惡因縁入人身中嬈亂人身心破
書般若或令書人疲厭或令國土事起或
書人不得供養如是等讀誦時師徒不和
合大衆中説時或有人來説法師過罪或
言不能如説行何足聽受或言雖能持
戒而復鈍根不解深義聽其所説了無所
益或説般若波羅蜜空無所有滅一切法
無可行處譬如裸人自言我著天衣如是
等留難令不得説不正憶念者魔作好身
若善知識身或作所敬信沙門形爲説般
若波羅蜜空無所有雖有罪福名而無道
理或説般若波羅蜜空可即取涅槃如是
等破修佛道正憶念事新發意菩薩聞是
事心大驚怖我等生死身魔是欲界主威勢
甚大我等云何行般若波羅蜜得無上道
是故佛説惡魔雖欲留難亦不能破壞何
以故大能破小故如離欲人常勝貪欲
者慈悲人常勝瞋恚者智人常勝無智者
般若波羅蜜是眞智慧其力甚大魔事虚誑
是菩薩雖未得具足般若波羅蜜得其氣
分故魔不能壞是事因縁故舍利弗白佛
誰力故魔不能破佛答佛力故如惡人中
魔爲大善人中佛爲大縛人中魔爲大解
人中佛爲大留難人中魔爲大通達人中佛
爲大初説佛力者釋迦文佛後説十方現在
佛是餘佛阿閦阿彌陀等如惡賊餘惡相
助諸佛法亦如是常爲一切衆生故有發
意者便爲作護所以者何般若波羅蜜是
十方諸佛母人欲沮壞不得不護應當
知其有書讀乃至正憶念者皆是十方佛力
是諸留難力大故舍利弗言若有書持乃至
修行皆是諸佛所護佛可其言舍利弗復
説世尊書持等善男子善女人十方現在諸
佛皆以佛眼見知念耶佛可言如是先惡
魔來欲破壞佛及十方諸佛守護不令
沮壞今以佛眼見是善男子善女人知
是人功徳難有未破魔網而能行是般若
波羅蜜大事是故十方佛以佛眼見知念是
人問曰爲以天眼見以佛眼見若以天
眼見云何此中説佛眼若以佛眼見衆
生虚誑云何以佛眼見答曰天眼有二種
一者佛眼所攝二者不攝佛眼所不攝者
見現在衆生有限有量佛眼所攝者見三
世衆生無限無量法眼入佛眼中但見諸
法不見衆生慧眼入佛眼中不見法但
見畢竟空問曰佛眼所攝天眼爲實爲虚
妄若虚妄佛不應以虚妄見若實者衆生
空現在衆生尚不實何況未來過去答曰佛
眼所攝皆是實衆生於涅槃是虚妄非於
世界所見是虚妄若人於衆生取定相故
説言虚妄非爲世諦故説虚妄以是故佛
眼所攝天眼見衆生問曰若爾者何以不
以佛眼所攝慧眼見衆生答曰慧眼無相
利故慧眼常以空無相無作共相應不中
觀衆生何以故五衆和合假名衆生譬如
小兒可以小杖鞭之不可與大杖此中
讃菩薩行般若波羅蜜爲世諦故説非第
一義諦問曰未來世未有念知尚難何況眼
見答曰如過去法雖滅無所有而心心
數法中念力故能憶過去事盡其宿命聖
人亦如是有聖智力雖未起而能知能見
復次是般若中三世無分別未來過去現在
不異若見現在過去未來亦應見若不
見過去未來亦應不見現在問曰北方
末法衆生漏結未盡是罪惡人佛何以故見
知念答曰佛大悲相愛徹骨髓是菩薩能
發無上道心爲衆生故佛觀是法末後熾
盛我涅槃後是人佐助佛法故是以念知
復次北方末後人生於邊地惡世三毒熾盛
刀兵劫中賢聖希少是人自不知諸罪福
業因縁但從人聞若讀經便能信樂供養
疾近無上道不久是事爲難若佛在世作
阿鞞跋致信行般若波羅蜜不足爲難
如是等種種無量因縁故佛應見念知是
人信解相大故能供養般若波羅蜜供養具
華香等如先説是供養故得大果報如毀
呰者受大苦惱大果報者如須陀洹終
不墮三惡道是菩薩一心信解供養般若
波羅蜜亦如是愛念諸佛故常行念佛三
昧故終不離諸佛乃至到阿鞞跋致地教
化衆生離諸佛無咎如小兒不離其母
恐墮諸難故常深愛念善法故乃至阿
耨多羅三藐三菩提終不離六波羅蜜等
得如是等今世後世大果報
經舍利弗是深般若波羅蜜佛般涅槃後
當至南方國土是中比丘比丘尼優婆塞優
婆夷當書是深般若波羅蜜當受持讀誦
思惟説正憶念修行以是善根因縁故終不
墮惡道中受天上人中樂増益六波羅蜜
供養恭敬尊重讃歎諸佛漸以聲聞辟支佛
佛乘而得涅槃舍利弗是深般若波羅蜜從
南方當轉至西方所在處是中比丘比丘尼
優婆塞優婆夷當書是深般若波羅蜜當
受持讀誦思惟説正憶念修行以是善根因
縁故終不墮惡道中受天上人中樂増益
六波羅蜜供養恭敬尊重讃歎諸佛漸以
聲聞辟支佛佛乘而得涅槃舍利弗是深般
若波羅蜜從西方當轉至北方所在處是中
比丘比丘尼優婆塞優婆夷當書是深般若
波羅蜜當受持讀誦思惟説正憶念修行
以是善根因縁故終不墮惡道中受天上人
中樂増益六波羅蜜供養恭敬尊重讃歎諸
佛漸以聲聞辟支佛佛乘而得涅槃舍利弗
是深般若波羅蜜是時北方當作佛事何以
故舍利弗我法盛時無有滅相舍利弗
我已念是善男子善女人受持是深般若波
羅蜜乃至修行亦念是善男子善女人能書
是般若波羅蜜恭敬供養尊重讃歎華香
乃至幡蓋舍利弗是善男子善女人以是善
根因縁故終不墮惡道中受天上人中樂
増益六波羅蜜供養恭敬尊重讃歎諸佛漸
以聲聞辟支佛佛乘而得涅槃何以故舍利
弗我以佛眼見是人我亦稱譽讃歎十方
世界中無量無邊阿僧祇諸佛亦以佛眼見
是人亦稱譽讃歎舍利弗白佛言世尊是
深般若波羅蜜後時當在北方廣行耶佛言
如是如是舍利弗是深般若波羅蜜後時
在北方當廣行舍利弗後時於北方是善男
子善女人若聞是深般若波羅蜜若書受
持讀誦思惟説正憶念如説修行當知是善
男子善女人久發大乘心多供養諸佛種諸
善根久與善知識相隨舍利弗白佛言世
尊後時北方當有幾所善男子善女人求佛
道書深般若波羅蜜乃至如説修行佛告舍
利弗後時北方雖多有求佛道善男子善女
人少有善男子善女人聞是深般若波羅蜜
不沒不驚不怖不畏何以故是人多親近
供養諸佛多諮問諸佛是人必能具足般若
波羅蜜禪波羅蜜毘梨耶波羅蜜羼提波羅蜜
尸羅波羅蜜檀波羅蜜具足四念處乃至
具足十八不共法舍利弗是善男子善女人
善根純厚故能多利益衆生爲阿耨多羅
三藐三菩提何以故我今爲是善男子善
女人説應薩婆若法過去諸佛亦爲是善男
子善女人説應薩婆若法以是因縁故是
人後生時續得阿耨多羅三藐三菩提心
亦爲他人説阿耨多羅三藐三菩提法是善
男子善女人皆一心和合魔若魔民不能沮
壞阿耨多羅三藐三菩提心何況惡行人毀
呰行深般若波羅蜜者能壞其阿耨多羅三
藐三菩提心舍利弗是求菩薩道諸善男子
善女人聞是深般若波羅蜜大得法喜法
樂亦立多人於善根爲阿耨多羅三藐三菩
提
論釋曰是深般若波羅蜜佛滅度後當至
南方國土者佛出東方於中説般若波羅
蜜破魔及魔民外道度無量衆生然後於
拘夷那竭雙樹下滅度後般若波羅蜜從東
方至南方如日月五星二十八宿常從東
方至南方從南方至西方從西方至北
方圍繞須彌山又如供養常法右繞遍
度閻浮提人以是因縁故從東方至南
方從南方至西方如佛無著心故不定一
處般若波羅蜜亦如是不定住一處從西
方至北方二方衆生好供養書讀乃至修
行華香乃至幡蓋受大果報如經中説後
展轉至北方此中供養所得果報如上所
説舍利弗是般若波羅蜜北方當作佛事
是中説因縁佛在時能斷衆疑佛法興盛
不畏法滅佛滅後過五百歳正法漸滅是
時佛事轉難是時利根者讀誦正憶念亦華
香供養鈍根者書寫華香等供養是二種
人久久皆當得度是故説當作佛事佛言
是善男子善女人我及十方諸佛皆以佛眼
見念知讃歎舍利弗白佛言是深般若在
北方廣行耶廣行者於閻浮提北方廣大
故又北方地有雪山雪山冷故藥草能殺
諸毒所食米穀三毒不能大發三毒不能
大發故衆生柔軟信等五根皆得勢力
如是等因縁北方多行般若波羅蜜是人聞
是深般若波羅蜜書持乃至正憶念如説
行當知是人久發大乘意多供養佛種
善根與善知識相隨是故能於惡世書持
信受乃至如説修行舍利弗問北方有幾許
人聞是深般若波羅蜜能書讀誦乃至如
説修行佛答是深般若波羅蜜難知難行
雖多有人發無上道心得名菩薩少有
人聞是般若波羅蜜心通達不驚不沒心
通達不驚不怖相佛此中自説是人多親
近諸佛親近諸佛者於無量世常見諸佛
恭敬供養問難者直問其事疑心不解重種
種問名爲難是人世世從諸佛問難般若
波羅蜜事是人功徳果報雖未成當知是
人具足六波羅蜜三十七品乃至十八不共
法具足是福徳淳熟故多利益衆生所謂
檀波羅蜜尸羅波羅蜜因縁故生於富貴家
自行布施教人布施羼提波羅蜜禪波羅蜜
因縁故令無量衆生出家受戒發阿耨多羅
三藐三菩提心此中佛説因縁是人從我
及過去諸佛聞應薩婆若大乘法是故後
生不失是心是人亦教化他人説如是事
如然一燈展轉皆然是人諸煩惱薄無慳
貪嫉妬瞋恚故不相讒謗常一心和合是
故魔若魔民不能沮壞若人少有錯故魔
得其便如人有瘡受毒魔是欲界主尚
不能沮壞何況惡行人或有人惡行而非
惡如未離欲聖人以是故説惡行人毀
呰般若波羅蜜即毀壞菩薩復次諸善男
子善女人無量世來愛佛法深著實法信
力慧力多故聞深般若波羅蜜得大慈大
悲心故隨衆生力令入深般若波羅蜜若
令得般若因縁所謂布施持戒等諸善根
爲阿耨多羅三藐三菩提故者是善男子善
女人求無上道故教他令住諸善根福
徳
經是善男子善女人於我前立誓願我行菩
薩道時當度無數百千萬億衆生令發阿耨
多羅三藐三菩提心示教利喜乃至阿鞞跋
致地受記我知其心我亦隨喜是善男子
善女人亦於過去諸佛前立誓願我行菩薩
道時當度無數百千萬億衆生令發阿耨多
羅三藐三菩提心示教利喜乃至阿鞞跋致
地受記諸過去佛亦知其心而隨喜舍利弗
是諸善男子善女人所爲心大所受色聲香
味觸法亦大亦能大施能大施已種大善
根種大善根已得大果報爲攝衆生故受
身能於衆生中捨内外所有物以是善根因
縁故發願欲生他方世界現在諸佛説深
般若波羅蜜處於諸佛前聞是深般若波羅
蜜已亦於彼示教利喜百千萬億衆生令
發阿耨多羅三藐三菩提心舍利弗白佛言
希有世尊佛於過去未來現在法無法不知
無法知相不知衆生之行無事不知今佛
悉知過去諸佛及菩薩聲聞亦知今現在十
方諸佛世界菩薩及聲聞亦知未來諸佛及
菩薩聲聞世尊未來世有善男子善女人
勤求六波羅蜜受持讀誦乃至修行有得有
不得佛告舍利弗若善男子善女人一心精
進勤求當得應六波羅蜜諸經
舍利弗白佛言善男子善女人如是勤行
當得是應六波羅蜜深經佛語舍利弗是
善男子善女人得是應六波羅蜜深經何以
故善男子善女人爲阿耨多羅三藐三菩提
故與衆生説法示教利喜令住六波羅蜜中
以是因縁故是善男子善女人後身轉生易
得應六波羅蜜深經得已如六波羅蜜所説
修行精勤不息乃至淨佛世界成就衆生得
阿耨多羅三藐三菩提
論釋曰佛説善男子善女人於我前及過
去諸佛前立誓願我行菩薩道當令無
量百千萬億衆生發無上道意示教利喜令
得阿鞞跋致記我及過去佛知是善男子
心大能有所作故隨喜善男子善女人聞
佛知其心則生歡喜自念過去作誓願事
倍加精進大心者一切衆生心皆樂縁六塵
有人行雜福徳所謂作福時心生疑悔是
福徳果報雖得富貴不能好用亦不能
與他罪業因縁故諸根闇鈍不擇好醜
是善男子未得道時清淨福徳故得上妙
五欲亦能盡意用能隨意施與或施窮
乏或種於福田若得善知識聞佛法著欲
心息憐愍衆生爲阿耨多羅三藐三菩提
故内外所有布施無所愛惜若持戒遍行
十善道具戒律儀以慈悲心共行餘善法
亦如是皆以深心自行及引導他人令
行善道是福徳因縁故不求世樂天王人
王富貴處聞有現在佛處願往生彼是菩
薩知諸法實相故不樂生若爲衆生生十
方佛前聞深般若波羅蜜聞已於彼開化
無量百千衆生發無上道心舍利弗無一切
智聞説三世菩薩願行事發希有心白
佛言世尊佛於三世中無法不知從如
法性實際無不知者諸衆生心所行業果報
因縁無事不知從十方現在諸佛及過去
未來世佛及世界弟子及所行事皆悉遍知
佛一切智其力甚大不可思議舍利弗意謂
同是出家人倶求般若波羅蜜何以故有得
有不得者佛答若是菩薩常一心求六波
羅蜜不惜身命是人内有好心外諸佛菩
薩及諸天所護助故舍利弗意雖復精進
佛不在世魔力復大是菩薩云何得是般若
波羅蜜深經是故更問得是應六波羅蜜
深經佛言得此中説得因縁所謂善男子善
女人爲無上道故爲衆生説法示教利喜
令住六波羅蜜開佛道是業果報故轉身
易得應六波羅蜜深經若得能疾受持乃
至如所説修行精進不捨世世常不離
用六波羅蜜果報故淨佛世界成就衆
生乃至無上道若悋惜法則常生邊地無
佛法處
大智度論卷第六十七

大智度論釋魔事品第四十六卷六
十八
　　聖者龍樹造
　　後秦龜茲國三藏鳩摩羅什譯
經慧命須菩提白佛言世尊是善男子善
女人發阿耨多羅三藐三菩提心行六波羅
蜜成就衆生淨佛世界佛已讃歎説其
功徳世尊云何善男子善女人求於佛道生
諸留難佛告須菩提樂説辯不即生當
知是菩薩魔事須菩提言世尊何因縁故樂
説辯不即生是菩薩魔事佛言有菩薩摩
訶薩行般若波羅蜜時難具足六波羅蜜
以是因縁故樂説辯不即生是菩薩魔事
復次須菩提樂説辯卒起當知亦是菩薩
魔事世尊何因縁故樂説辯卒起復是魔
事佛言菩薩摩訶薩行檀波羅蜜乃至般若
波羅蜜著樂説法以是因縁故樂説辯卒
起當知是菩薩魔事復次須菩提書是般
若波羅蜜經時偃𠐻傲慢當知是菩薩魔事
復次須菩提書是經時戲笑亂心當知是
菩薩魔事復次須菩提若書是經時輕笑
不敬當知是菩薩魔事復次須菩提若書
是經時心亂不定當知是菩薩魔事復次須
菩提若書是經時各各不和合當知是菩
薩魔事復次須菩提善男子善女人作是
念我不得是經中滋味便棄捨去當知是菩
薩魔事復次須菩提受持般若波羅蜜讀誦
説若正憶念時偃𠐻傲慢當知是菩薩魔事
復次須菩提若受持般若波羅蜜經親近正
憶念時轉相形笑當知是菩薩魔事復次
須菩提若受持般若波羅蜜經讀誦正憶念
修行時共相輕蔑當知是菩薩魔事若受持
般若波羅蜜讀誦乃至正憶念時散亂心當
知是菩薩魔事若受持般若波羅蜜讀誦乃
至正憶念時心不和合當知是菩薩魔事須
菩提白佛言世尊世尊説善男子善女人作
是念我不得經中滋味便棄捨去當知是菩
薩魔事世尊何因縁故菩薩不得經中滋
味便棄捨去佛言是菩薩摩訶薩前世不
久行般若波羅蜜禪波羅蜜毘梨耶波羅蜜羼
提波羅蜜尸羅波羅蜜檀波羅蜜是人聞説
是般若波羅蜜便從坐起作是念言我於般
若波羅蜜中無記心不清淨便從坐起去當
知是菩薩魔事須菩提白佛言世尊何因
縁故不與受記聞説是深般若波羅蜜時
便從坐起去佛告須菩提若菩薩未入法位
中諸佛不與受阿耨多羅三藐三菩提記
復次須菩提聞説般若波羅蜜時菩薩作是
念我是中無名字心不清淨當知是菩薩魔
事須菩提言何因縁故是深般若波羅蜜
中不説是菩薩名字佛言未受記菩薩諸
佛不説名字復次須菩提是菩薩摩訶薩
作是念是般若波羅蜜中無我生處名字若
聚落城邑是人不欲聽聞般若波羅蜜便
從會中起去是人如所起念時念念却一
劫甫當更勤精進求阿耨多羅三藐三菩
提
論釋曰一切有爲法各有増上増上者共
相違相違即是怨賊如水得増上力滅火
火得増上力則消水乃至草木各有相害
何況衆生菩薩摩訶薩有大悲心雖不與
衆生作怨而衆生與菩薩作怨菩薩身有
爲法故能作留難佛上説菩薩功徳所謂諸
佛菩薩諸天所護而未説怨賊相以佛憐
愍故先雖略説今須菩提請佛廣説留難
事佛雖於一切衆生一切法心平等以是
菩薩能大利益世間故説好醜相及利害
相是道非道留難事佛不令行人毀害留
難者但令覺知不隨其事何者是怨賊略
説若衆生法非衆生法能沮壞菩薩無上
道心非衆生者若疾病飢渇寒熱槌壓墜落
等衆生者魔及魔民惡鬼邪疑不信者斷
善根者定有所得者實定分別諸法者
深著世間樂者怨賊官事師子虎狼惡獸毒
蟲等衆生賊有二種若内若外内者自從
心生憂愁不得法味生邪見疑悔不信
等外者如上説如是諸難事佛總名爲魔
魔有四種煩惱魔五衆魔死魔天子魔煩
惱魔者所謂百八煩惱等分別八萬四千
諸煩惱五衆魔者是煩惱業和合因縁得是
身四大及四大造色眼根等色是名色衆
百八煩惱等諸受和合名爲受衆小大無量
無所有想分別和合名爲想衆因好醜心
發能起貪欲瞋恚等心相應不相應法名


爲行衆六情六塵和合故生六識是六識分
別和合無量無邊心是名識衆死魔者無
常因縁故破相續五衆壽命盡離三法識
斷壽故名爲死魔天子魔者欲界主深著
世間樂用有所得故生邪見憎嫉一切賢
聖涅槃道法是名天子魔魔秦言能奪命
者雖死魔實能奪命餘者亦能作奪命因
縁亦奪智慧命是故名殺者問曰一五衆
魔攝三種魔何以故別説四答曰實是一
魔分別其義故有四煩惱魔者人因貪欲
瞋恚故死亦能作奪命因縁是近奪命因
縁故別説天子魔雜福徳業因縁故力勢
大邪見力故能奪慧命亦能作死因縁是
故別説無常死力大一切無能免者甚可
畏厭故別説問曰是魔何以惱亂行道者
答曰先已廣説是品中皆有四種魔義但
隨處説復次三魔不相遠離若有五衆則
有煩惱有煩惱則天魔得其便五衆煩惱
和合故有天魔是故須菩提問佛上已讃歎
説菩薩功徳今云何是菩薩魔事起佛答樂
説辯不即生是爲魔事者若菩薩摩訶薩
憐愍衆生故高座説法而樂説辯不生聽
者憂愁我等故來而法師不説或作是念
法師怖畏故不能説或言不知故不説或
自惟過咎深重故不説或謂不得供養故
不肯説或謂輕賤我等故不説或串樂故
不説如是等種種因縁聽者心壞故以不
樂説名爲魔事復次是菩薩憐愍衆生故
來欲説法聽者欲聞而法師心生欲説
而口不能言現見是魔事如魔入阿難
心佛三問而三不答久乃説者此中須菩提
問世尊何因縁故辯不即生佛答菩薩行
六波羅蜜時難具足六波羅蜜所以者何是
人先世因縁故鈍根懈怠魔得其便不一
心行六波羅蜜故樂説辯不即生問曰如
樂説辯不即生可是魔事今樂説辯卒
起何以復是魔事答曰是法師愛法著法
求名聲故自恣樂説無有義理如逸馬難
制又如大水暴漲衆穢渾雜是故此中佛
自説菩薩行六波羅蜜著樂説法是爲魔
事復次是般若波羅蜜爲破憍慢故出而
書是經者生我心憍慢心憍慢故身亦高
所謂偃𠐻傲慢書是般若波羅蜜時用輕
心瞋心戲笑不敬復次是般若波羅蜜一心
攝心猶尚難得何況散亂心書書時從人
口受或寫經卷若一心和合則得若授者
不與如是等種種因縁是不和合復次觀
看是般若波羅蜜經時品品皆空無可樂
處作是念我於是經不得滋味便棄捨
去般若波羅蜜是一切諸樂根本此人不得
其味是爲魔事復次受持讀誦説正憶念
時偃𠐻形笑散亂心不和合如上説共相
輕蔑者從人受持讀誦正憶念時師徒互
相輕賤書寫經時但有捨去無相輕賤
問曰上諸事中何以但問不得經中滋味
不問餘者答曰般若波羅蜜聖人所説與
凡人説異是故凡夫人不得滋味須菩提
意謂般若波羅蜜是清淨珍寶聚能利益衆
生無有過惡是人云何不得滋味佛答
是人先世不久行六波羅蜜故菩薩信等五
根薄薄故不能信空無相無作無依止法
嬈亂心起作是言佛一切智何以不與我
受記便捨去餘者易解故不問須菩提問
若爾者何以故不與授記佛是大悲應當
愍念防護其心不令墮惡佛言未入法
位人諸佛不與授記所以者何諸佛雖悉
知衆生久遠事爲五通仙人及諸天見
是人未有善行業因縁可授記者若爲
授記輕佛不信無有因縁云何與授記
是故入法位者與授記是人名字及聚落
處亦如是是人從坐起去隨其起念多少
念念却一劫償罪畢還得人身甫當復爾
所劫行
經復次須菩提菩薩學餘經棄捨般若波羅
蜜終不能至薩婆若善男子善女人爲捨
其根而攀枝葉當知亦是菩薩魔事須菩
提白佛言世尊何等是餘經善男子善女
人所學不能至薩婆若佛言是聲聞所應
行經所謂四念處四正勤四如意足五根五
力七覺分八聖道分空無相無作解脱門善
男子善女人住是中得須陀洹果斯陀含果
阿那含果阿羅漢果是名聲聞所行經不
能至薩婆若如是善男子善女人捨般若波
羅蜜親近是餘經何以故須菩提般若波
羅蜜中出生諸菩薩摩訶薩成就世間出世
間法須菩提菩薩摩訶薩學般若波羅蜜
時亦學世間出世間法須菩提譬如狗不
從大家求食反從作務者索如是須菩提當
來世有善男子善女人棄捨深般若波羅
蜜而攀枝葉聲聞辟支佛所應行經當知是
爲菩薩魔事須菩提譬如有人欲得見象
見已反觀其迹須菩提於汝意云何是人
爲黠不須菩提言爲不黠佛言諸求佛道善
男子善女人亦復如是得深般若波羅蜜棄
捨去取聲聞辟支佛所應行經須菩提當知
是爲菩薩魔事須菩提譬如人欲見大海
見已反求牛迹水作是念大海水能與此等
不須菩提於汝意云何是人爲黠不須菩提
言爲不黠佛言當來世有求佛道善男子
善女人亦如是得深般若波羅蜜棄捨去取
聲聞辟支佛所應行經當知是亦菩薩摩訶
薩魔事須菩提譬如工匠若工匠弟子
欲擬作釋提桓因勝殿而揆則日月宮殿須
菩提於汝意云何是人爲黠不須菩提言爲
不黠如是須菩提當來世有薄福徳善男子
善女人求佛道者得是深般若波羅蜜棄
捨去取聲聞辟支佛所應行經中求薩婆若
須菩提於汝意云何是人爲黠不須菩提
言爲不黠佛言當知亦是菩薩魔事須菩
提譬如有人欲見轉輪聖王見而不識後見
諸小國王取其相貎作如是言轉輪聖王與
此何異須菩提於汝意云何是人爲黠不須
菩提言爲不黠須菩提當來世有薄福徳
善男子善女人求佛道者得是深般若波羅
蜜棄捨去取聲聞辟支佛所應行經持求薩
婆若須菩提於汝意云何是人爲黠不須
菩提言爲不黠當知是爲菩薩魔事須菩
提譬如飢人得百味食棄捨去反食六十日
穀飯須菩提於汝意云何是人爲黠不須菩
提言爲不黠佛言當來世有求佛道善男子
善女人得聞深般若波羅蜜棄捨去取聲聞
辟支佛所應行經持求薩婆若於汝意云何
是人爲黠不須菩提言爲不黠當知是亦
菩薩魔事須菩提譬如人得無價摩尼珠
反持比水精珠須菩提於汝意云何是人
爲黠不須菩提言爲不黠佛言當來世有
求佛道善男子善女人得聞深般若波羅蜜
棄捨去取聲聞辟支佛所應行經持求薩婆
若是人爲黠不須菩提言爲不黠當知是亦
菩薩魔事復次須菩提是求佛道善男子善
女人書是深般若波羅蜜時樂説不如法事
不得書成般若波羅蜜所謂樂説色聲香味
觸法樂説持戒禪定無色定樂説檀波羅蜜
乃至般若波羅蜜樂説四念處乃至阿耨多
羅三藐三菩提何以故須菩提是般若波
羅蜜中無樂説相須菩提般若波羅蜜不可
思議相般若波羅蜜不生不滅相般若波羅
蜜不垢不淨相般若波羅蜜不亂不散相般
若波羅蜜無説相般若波羅蜜無言無義
相般若波羅蜜無所得相何以故須菩提
是般若波羅蜜中無是諸相須菩提若有
善男子善女人求菩薩道者書是般若波羅
蜜經時以是諸法散亂心當知是亦菩薩魔
事須菩提白佛言世尊是般若波羅蜜可
書耶佛言不可書何以故般若波羅蜜自性
無故禪波羅蜜毘梨耶波羅蜜羼提波羅蜜
尸羅波羅蜜檀波羅蜜乃至一切種智自性無
故若自性無是不名爲性無法不能書
無法須菩提若求菩薩道善男子善女人
作是念無法是深般若波羅蜜當知即是菩
薩魔事世尊是求菩薩道善男子善女人
用文字書般若波羅蜜自念我書是般
若波羅蜜以字著般若波羅蜜當知亦是
菩薩魔事何以故世尊是般若波羅蜜無
文字禪波羅蜜毘梨耶波羅蜜羼提波羅蜜
尸羅波羅蜜檀波羅蜜無有文字世尊色無
文字受想行識無文字乃至一切種智無文
字世尊若求菩薩道善男子善女人著無文
字般若波羅蜜乃至著無文字一切種智當
知亦是菩薩魔事讀誦説正憶念如説修行
亦如是復次須菩提求佛道善男子善女人
書般若波羅蜜時若國土念起聚落念起
城邑念起方念起若聞謗毀其師念起若
念父母及兄弟姊妹諸餘親里若念賊若念
旃陀羅若念衆女若念婬女如是等種種
諸餘異念留難惡魔復益其念破壞書般若
波羅蜜破壞讀誦説正憶念如説修行須
菩提當知是亦菩薩魔事復次須菩提求
佛道善男子善女人得名譽恭敬布施供養
所謂衣服飮食臥床疾藥種種樂具善男子
善女人書是般若波羅蜜經受讀誦乃至
正憶念時愛著是事不得書成般若波羅
蜜乃至正憶念當知是亦菩薩魔事復次須
菩提求佛道善男子善女人書般若波羅蜜
乃至如説修行時惡魔方便持諸餘深經與
是菩薩摩訶薩有方便者不應貪著惡魔所
與諸餘深經何以故是經不能令人至薩婆
若故是中無方便菩薩摩訶薩聞是諸餘
深經便捨深般若波羅蜜須菩提我是般
若波羅蜜中廣説諸菩薩摩訶薩方便道諸
菩薩摩訶薩應當從是中求須菩提今善男
子善女人求菩薩道捨是深般若波羅蜜於
魔所與聲聞辟支佛深經中求方便道當知
亦是菩薩魔事
論釋曰學餘經捨般若波羅蜜等有人於
聲聞法中受戒學法初不聞般若波羅
蜜或時餘處聞深著先所學法捨於般若
波羅蜜於先所學法中求薩婆若有聲聞
弟子先得般若波羅蜜不知義趣不得滋
味以聲聞經行菩薩道有人是聲聞弟子
得般若波羅蜜經欲信受餘聲聞人沮壞
其心語言是經初後不相應無有定相汝
宜捨之聲聞法中何所不有六足阿毘曇
及其論議分別諸法相即是般若波羅蜜
八十部律即是尸羅波羅蜜阿毘曇中分別
諸禪解脱諸三昧等是禪波羅蜜三藏本生
中讃歎解脱布施忍辱精進即是三波羅
蜜如是等種種因縁捨般若波羅蜜於聲
聞經中求薩婆若如人欲得堅實好木
捨其根莖而取枝葉雖是木名而不中
用復次般若波羅蜜是三藏根本得般若波
羅蜜已爲度衆生故説餘事是名枝葉
復次聲聞經中雖説諸法實相而不了了
般若波羅蜜經中分明顯現易見易得如人
攀縁枝葉則墮落若捉莖幹則堅固若執
聲聞經則墮小乘中若持般若波羅蜜易
得無上道是故説捨根莖取枝葉問曰三
十七品三解脱門般若經中亦有今何以故
但名聲聞辟支佛經答曰摩訶衍中雖有
是法與畢竟空合心無所著以不捨薩婆
若大悲心爲一切衆生故説聲聞經則不
爾爲小乘證故復次菩薩行般若波羅蜜
故能成就世間出世間法是故菩薩若求
佛應當學般若波羅蜜譬如狗爲主守
備應當從主索食而反於奴客求菩薩
亦如是狗喩行者般若波羅蜜喩主人般
若中有種種利益而捨求餘經佛欲令
分明易見故説譬喩象大海帝釋殿轉輪聖
王無價寶亦如是問曰五欲生五蓋以
五蓋覆智慧故不應樂説何以故樂説餘
六波羅蜜乃至無上道而言不如法答曰不
如法者不如般若波羅蜜實相般若波羅蜜
實相中無定相法云何可樂説若有定相
則心著樂説諸佛及菩薩以大悲心故爲
衆生説法不著語言用無所得法示衆生
畢竟空相般若波羅蜜是人書讀誦等以
染著心取六塵相乃至無上道故言不
如法問曰若般若波羅蜜畢竟空無所有法
不可書讀誦等如是則不應有魔事答
曰畢竟空無所有亦非般若波羅蜜相何以
故是魔事此中説若是人知無所有是般
若波羅蜜相即是魔事若用文字書般若波
羅蜜自知我書般若波羅蜜有此著心
即是魔事若人知般若波羅蜜相不以著
心書讀誦等若有來破者是爲破般若波
羅蜜復次内有煩惱魔外有天子魔是二
事因縁故書般若波羅蜜乃至修行時壞般
若波羅蜜念起者所謂念此國土不安穩彼
國土豐樂聚落城邑方亦如是或聞謗毀
其師捨般若波羅蜜欲助師除滅惡名或
聞父母疾病官事或念賊恐怖欲發心
詣餘處旃陀羅亦如是與賊旃陀羅共
住則發瞋恚與衆婬女共住故婬欲心發
如是等種種因縁破壞般若波羅蜜菩薩覺
知當莫念莫説或書般若波羅蜜時鈍根
者於多恭敬供養事中愛著自念我能書
能隨行故有是著是利養即是魔事或有利
根者魔或思惟是菩薩不著世間樂一心
受般若波羅蜜此人不可沮壞我今當
以聲聞深經轉其心使成阿羅漢佛言聲
聞經雖深不應貪著譬如燒熱金丸色雖
妙好不可捉若菩薩無方便不大利根
得是經歡喜是空無相無作盡苦本何復
過是便捨般若波羅蜜亦是魔事何以故
此中佛説因縁於般若波羅蜜中廣説諸
菩薩摩訶薩方便道所謂觀聲聞辟支佛道
而不證以大悲心行三解脱門故譬如人
以酥和毒毒勢則歇不能害人般若亦
如是菩薩於般若中求無上道易得於餘
經則難如但服毒是故不應從聲聞經
中求菩薩道
　　大智度論釋兩不和合品第四十七
經復次須菩提聽法人欲書持般若波羅
蜜讀誦問義正憶念説法人懈墮不欲爲説
當知是爲菩薩摩訶薩魔事須菩提説法
之人心不懈墮欲令書持般若波羅蜜聽
法者不欲受之二心不和當知是爲魔事
復次須菩提聽法人若欲書持般若波羅蜜
讀誦乃至正憶念説法者欲至他方當知
是爲魔事須菩提説法人欲令書持般若波
羅蜜聽法者欲至他方二心不和當知是
爲魔事復次須菩提説法人貴重布施衣服
飮食臥具醫藥資生之物聽法人少欲知足
行遠離行攝念精進一心智慧兩不和合
不得書般若波羅蜜受持讀誦問義正憶念
當知是爲魔事須菩提説法人少欲知足
行遠離行攝念精進一心智慧聽法者貴重
布施衣服飮食臥具醫藥資生之物兩不和
合不得書持般若波羅蜜讀誦問義正憶
念當知是爲魔事復次須菩提説法者受
十二頭陀一作阿蘭若二常乞食三納衣
四一坐食五節量食六中後不飮漿七塚
間住八樹下住九露地住十常坐不臥十一
次第乞食十二但三衣聽法人不受十二頭
陀不作阿蘭若乃至不受但三衣兩不和
合不得書持般若波羅蜜讀誦問義正憶念
當知是爲魔事須菩提聽法者受十二頭陀
作阿蘭若乃至受但三衣説法人不受十二
頭陀不作阿蘭若乃至不受但三衣兩不
和合不得書持般若波羅蜜讀誦問義正憶
念當知是爲魔事
論釋曰一切有爲法因縁和合故生衆縁離
則無譬如攅燧求火有鑚有母二事因
縁得火書寫般若乃至正憶念亦如是内
外因縁和合故生所謂師弟子同心同事故
乃得書成是故佛告須菩提聽法人信等五
善根發故欲書持般若乃至正憶念説法
者五蓋覆心故不欲説問曰若五蓋覆心
故不欲説何以作師答曰是人著世間樂
不觀空無常雖能心知口説不能自行
弟子雖必欲行而不能知不能知故更
無餘處必諮此人或時師悲心發故欲
令書持般若弟子信等五善根鈍不發故
著世間樂故不欲受書持乃至正憶念問
曰若不欲受持何以名爲聽法者答曰
少多聽受讀誦不能究竟成就故但名聽
法若二人善心共同能得般若波羅蜜若
不同則不能得是名魔事内煩惱發外天子
魔作因縁雖是般若菩薩應覺是魔事
防令不起若自失當具足若弟子失當教
令得復次師或慈悲心薄捨弟子至他方
或不宜水土四大不和或善法無所増
益或水旱不適或土地荒亂如是等種種
因縁故至他方弟子亦種種因縁不能追
隨貴重利養者如上五蓋覆心等復次是
二人皆有信有戒而一人以十二頭陀
莊嚴戒一人不能問曰一人何以故不能
答曰佛所結戒弟子受持十二頭陀不名
爲戒能行則戒莊嚴不能行不犯戒譬
如布施能行則得福不能行者無罪頭陀
亦如是是故兩不和合則是魔事十二頭
陀者行者以居家多惱亂故捨父母妻子眷
屬出家行道而師徒同學還相結著心復
嬈亂是故受阿蘭若法令身遠離憒鬧
住於空閑遠離者最近三里能遠益善得
是身遠離已亦當令心遠離五欲五蓋若
受請食若衆僧食起諸漏因縁所以者何
受請食者若得作是念我是福徳好人故
得若不得則嫌恨請者彼爲無所別識
不應請者請應請者不請或自鄙薄懊惱
自責而生憂苦是貪憂法則能遮道僧
食者入衆中當隨衆法斷事擯人料理
僧事處分作使心則散亂妨廢行道有
如是等惱亂事故受常乞食法好衣因縁
故四方追逐墮邪命中若受人好衣則
生親著若不親著檀越則恨若僧中得衣
如上説衆中之過又好衣是未得道者生
貪著處好衣因縁招致賊難或至奪命有
如是等患故受弊納衣法行者作是念
求一食尚多有所妨何況小食中食後食
若不自損則失半日之功不能一心行道
佛法爲行道故不爲益身如養馬養猪
是故斷數數食受一食法有人雖一食而





貪心極噉腹脹氣塞妨廢行道是故受節
量食法節量者略説隨所能食三分留
一分則身輕安穩易消無患於身無損
則行道無廢如經中舍利弗説我若食五
口六口足之以水則足支身於秦人中
食不十口許有人雖節量食過中飮漿
則心樂著求種種漿果漿蜜漿等求欲無
厭不能一心修習善法如馬不著轡勒
左右噉草不肯進路若著轡勒則不
噉草意斷隨人意去是故受中後不飮
漿無常空觀是入佛法門能厭離三界塚
間常有悲啼哭聲死屍狼藉眼見無常後
或火燒鳥獸所食不久滅盡因是屍觀一
切法中易得無常相空相又塚間住若見死
屍嗅爛不淨易得九相觀是離欲初門是
故受塚間住法能作不淨無常等觀已得
道事辦捨至樹下或未得道者心則不大
厭取是相樹下思惟如佛生時成道時轉法
輪時般涅槃時皆在樹下行者隨諸佛法
常處樹下如是等因縁故受樹下坐法行
者或觀樹下如半舍無異蔭覆涼樂又生
愛者我所住者好彼樹不如如是等生漏
故至露地住作是思惟樹下有二種過一
者雨漏濕冷二者鳥屎汚身毒蟲所住有
如是等過空地則無此患露地住則著衣
脱衣隨意快樂月光遍照空中明淨心易
入空三昧身四儀中坐爲第一食易消化
氣息調和求道者大事未辦諸煩惱賊常
伺其便不宜安臥若行若立則心動難攝
亦不可久故受常坐法若欲睡時脇不著
席行者不著於味不輕衆生等心憐愍
故次第乞食不擇貧富故受次第乞食
法行者少欲知足衣趣蓋形不多不少故
受但三衣法白衣求樂故多畜種種衣
或有外道苦行故裸形無恥是故佛弟子
捨二邊處中道行住處食處常用故事多
衣不須日日求故略説是十二頭陀佛意
欲令弟子隨道行捨世樂故讃十二頭
陀是佛意常以頭陀爲本有因縁不得
已而聽餘事如轉法輪時五比丘初得道
白佛言我等著何等衣佛言應著納衣
又受戒法盡壽著納衣乞食樹下住弊棄
藥於古四聖種中頭陀即是三事佛法唯
以智慧爲本不以苦爲先是法皆助道
隨道故諸佛常讃歎
大智度論卷第六十八

大智度論釋兩不和合品第四十
七之餘卷六
十九
　　聖者龍樹造
　　後秦龜茲國三藏鳩摩羅什譯
經復次須菩提説法者有信有善欲書受
深般若波羅蜜乃至正憶念聽法者無信破
戒惡行不欲書受深般若波羅蜜乃至正憶
念當知是爲魔事須菩提聽法者有信有
善説法者無信破戒惡行兩不和合當知
是爲魔事復次須菩提説法者能一切施
心不慳惜聽法者吝惜不捨當知是爲魔
事須菩提聽法者一切能施心不慳惜説
法者吝法不施兩不和合不得書持般若
波羅蜜乃至正憶念當知是爲魔事復次須
菩提聽法者欲供養説法人衣服飮食臥具
醫藥資生所須説法者不欲受之當知是
爲魔事須菩提説法者欲供給聽法人衣服
乃至資生所須聽法者不欲受之兩不和合
不得書持般若波羅蜜乃至正憶念當知是
爲魔事復次須菩提説法者易悟聽法人
闇鈍當知是爲魔事須菩提聽法者易
悟説法人闇鈍兩不和合不得書持般若
波羅蜜乃至正憶念當知是爲魔事
復次須菩提説法者知十二部經次第義所
謂修妬路乃至優波提舍聽法者不知十
二部經次第義當知是爲魔事聽法者知十
二部經次第義説法人不知十二部經次第
義兩不和合不得書深般若波羅蜜乃至正
憶念當知是爲魔事復次須菩提説法者









成就六波羅蜜聽法人不成就六波羅蜜兩
不和合不得書深般若波羅蜜乃至正憶念
當知是爲魔事聽法者有六波羅蜜説法人
無六波羅蜜兩不和合不得書深般若波羅
蜜乃至正憶念當知是爲魔事復次須菩提
説法者於六波羅蜜有方便力聽法人於六
波羅蜜無方便力兩不和合不得書深般若
波羅蜜乃至正憶念當知是爲魔事聽法者
於六波羅蜜有方便力説法人於六波羅蜜
無方便力兩不和合不得書深般若波羅蜜
乃至正憶念當知是爲魔事復次須菩提
説法者得陀羅尼聽法者無陀羅尼兩不
和合不得書深般若波羅蜜乃至正憶念當
知是爲魔事聽法者得陀羅尼説法者無陀
羅尼兩不和合不得書深般若波羅蜜乃至
正憶念當知是爲魔事復次須菩提説法
者欲令書持般若波羅蜜乃至正憶念聽法
人不欲書持般若波羅蜜讀誦乃至正憶念
兩不和合不得書深般若波羅蜜乃至正憶
念當知是爲魔事聽法者欲書讀誦説般若
波羅蜜説法者不欲令書般若波羅蜜乃至
不欲令説兩不和合不得書深般若波羅蜜
乃至正憶念當知是爲魔事復次須菩提説
法者離貪欲瞋恚睡眠掉悔疑聽法人貪欲
瞋恚睡眠掉悔疑當知是爲魔事聽法者
離貪欲瞋恚睡眠掉悔疑説法人貪欲瞋恚
睡眠掉悔疑兩不和合不得書深般若波
羅蜜乃至正憶念當知是爲魔事復次須菩
提書是深般若波羅蜜乃至正憶念時或
有人來説三惡道中苦劇汝何不於是身盡
苦入涅槃何用是阿耨多羅三藐三菩提爲
兩不和合不得書深般若波羅蜜乃至正
憶念當知是爲魔事復次須菩提書是深
般若波羅蜜受持讀誦説正憶念時或有人
來讃四天王諸天讃三十三天夜摩天兜率
陀天化樂天他化自在天梵天乃至非有想非
無想天讃初禪乃至非有想非無想定作是
言善男子欲界中受五欲快樂色界中受禪
生樂無色界中受寂滅樂是事亦無常苦
空無我變相盡相散相離相滅相汝何不於
是身中取須陀洹果斯陀含果阿那含果阿羅
漢果辟支佛道何用是世間生死中受種種
苦求阿耨多羅三藐三菩提爲兩不和合
不得書深般若波羅蜜乃至正憶念當知是
爲魔事復次須菩提説法者一身無累自在
無礙聽法人多將人衆兩不和合不得書深
般若波羅蜜乃至正憶念當知是爲魔事聽
法者一身無累自在無礙説法者多將人衆
兩不和合不得書深般若波羅蜜乃至正憶
念當知是爲魔事復次須菩提説法者如是
言汝能隨我意者當與汝般若波羅蜜令
書讀誦説正憶念若不隨我意者則不與
汝兩不和合不得書深般若波羅蜜讀誦説
正憶念當知是爲魔事復次須菩提聽法
者欲得追隨如其意説法者不聽兩不和合
不得書深般若波羅蜜乃至正憶念當知
是爲魔事復次須菩提説法者欲得財利故
與般若波羅蜜令書持乃至正憶念聽法
者以是因縁故不欲從受兩不和合不得
書深般若波羅蜜乃至正憶念當知是爲魔
事聽法者爲財利故欲書深般若波羅蜜讀
誦説説法者以是因縁故不欲與兩不和合
不得書深般若波羅蜜讀誦説當知是爲魔
事復次須菩提説法者欲至他方危命之處
聽法者不欲隨去兩不和合不得書深般若
波羅蜜乃至正憶念當知是爲魔事聽法者
欲至他方危命之處説法者不欲去兩不和
合不得書深般若波羅蜜乃至正憶念當知
是爲魔事復次須菩提説法者欲至他方飢
餓穀貴無水之處聽法者不欲隨去兩不
和合不得書深般若波羅蜜乃至正憶念當
知是爲魔事聽法者欲至他方飢餓穀貴無
水之處説法者不欲去兩不和合不得書深
般若波羅蜜乃至正憶念當知是爲魔事復
次須菩提説法者欲至他方豐樂之處聽法
者欲隨從去説法者言善男子汝爲利養故
追隨我汝善自思惟若得若不得無令後悔
以是少因縁故兩不和合聽法者聞之心
厭作是念是爲距逆我不欲與我相隨便
止不去兩不和合不得書深般若波羅蜜乃
至正憶念當知是爲魔事
復次須菩提説法者欲過曠野賊怖旃陀
羅怖獵師怖惡獸毒蛇怖聽法者欲隨逐
去説法者言善男子汝何用到彼彼中多有
諸怖賊怖乃至毒蛇怖聽法者聞之知其不
欲與般若波羅蜜書持乃至正憶念心厭不
欲追隨以是少因縁故兩不和合當知是
爲魔事復次須菩提説法者多有檀越數往
問訊以是因縁故語聽法者我有因縁應
往到彼聽法人知其意便止兩不和合不得
書深般若波羅蜜乃至正憶念當知是爲魔
事
論問曰有人書持讀誦般若波羅蜜不能
行而犯戒或可有是若不信云何從受法
答曰是人不信般若波羅蜜所謂畢竟空
但欲求名故讀誦廣説如佛弟子不信外
道經書亦爲人講説復次不能深心信樂
般若故名不信非都不信問曰弟子法應
供養師奉諸所有何以言師不能施答
曰弟子作是念師少物不能捨何況捨身
雖讃説布施是爲欺誑是故不和合弟
子欲以四事供養師師少欲知足故不
受或羞愧似如賣法故不受或師多知
多識無所乏少能供給弟子弟子自念人
當謂我貪師衣食故受法或自以徳薄不
消所給此心雖好不能成般若波羅蜜
故亦是魔事師鈍根者是誦經師非解義
師十二部經亦是誦經師復次師有六波
羅蜜者作是念弟子罪人鈍根不能行
六波羅蜜著世間事但有弟子名無有
實事是師不知弟子聞般若已後成大事
但以現前無六波羅蜜不肯教化弟子亦
作是念六波羅蜜義我亦能行師但能口説
不能修行不知師轉身因縁當成大事
又不知師別有讀誦利益因縁故不和合
復次弟子直信著善法師不著法以方
便行六波羅蜜弟子謂爲不深樂六波羅
蜜何以知之師或時讃歎六波羅蜜或時
斷人著故破散六波羅蜜弟子有方便亦
如是問曰若弟子得陀羅尼師無陀羅尼
何以爲師答曰陀羅尼有種種有弟子得
聞持陀羅尼能持能誦不能解義師能爲
解説弟子或能得諸法實相陀羅尼義而不
能次第讀誦或師得聞持陀羅尼未得
大悲故輕賤弟子不能教導問曰弟子
欲受持般若波羅蜜師不與或可有是云
何師欲與法弟子不欲受答曰如先答
弟子見師有過故不欲受法復次師欲
教化前人爲弟子而是人或邪見諸惡
因縁故不肯受教復次一切衆生所行法
同則和合一人離五蓋一人不離故相輕
相輕故不和合一切上法皆爾復次書誦
般若波羅蜜乃至正憶念時一人呵三惡
道一人讃歎諸天是事如先答雖不能
都破其善行且壞其大乘授小乘法復
次師少欲知足不樂衆聚弟子多有人
衆師作是念弟子雖好可度而將徒衆
多師深著善法捨離弟子弟子一身亦如
是復次説法者意若弟子隨我意行若去
若住隨時問訊如是等聽法者但欲從求
法利不能行此衆事是不和合或時聽法
者隨意進止問訊等説法者不聽作是
念何用是事損我功徳聽法者意謂輕賤
不相好喜是不和合復次師爲利養故欲
與法弟子心則不敬師云何欲賣經法
弟子亦如是爲財利養讀誦般若非清
淨心故師知弟子心如是則薄賤不與
故不和合復次師欲至他方路經嶮難
弟子惜身命故不能隨作是念我有身然
後求法弟子欲去亦如是飢餓穀貴無水
處亦如是復次師欲至豐樂處弟子欲隨
師或羞愧不欲將去或弟子串樂不任
渉遠或道里懸遠或師諳彼國弟子不
悉謂師稱美彼國不必實爾時或慮
師謂貪飮食故去如是等種種因縁
師語弟子如汝所聞彼國土所有不必盡
爾好自籌量若自欲去者便去無以財物
豐樂故去至彼不得隨意勿以見怨
師復爲説汝聞彼國土豐樂故去非爲法
故不須隨我師好心止弟子不知是
壞般若波羅蜜因縁弟子聞是説敬難師
故不能答便止不去故不和合師復欲
至遠國彼中有種種虎狼賊盜語弟子
言彼間多難汝不須去弟子聞已便止師
但知彼有難事故止弟子不知是壞般若
波羅蜜因縁問曰若遠國多難何以自去
答曰有人言師彼國生故服習彼土能自







防護有人言彼有好師經書不惜身命
故去師作是念我身自死則可云何枉他
如是等因縁故止弟子不令去師多有知
識檀越心生樂著弟子少欲知足不著檀
越師常隨時問訊檀越弟子但欲求法不
喜是事師知其意語言我有因縁不得
爲汝説法弟子聞已不悦師貴俗縁不
貴於法是不和合
經復次須菩提惡魔作比丘形像來方便
破壞是般若波羅蜜不得令書持讀誦説
正憶念須菩提白佛言世尊何因縁故惡魔
作比丘形像方便破壞般若波羅蜜不得令
書持乃至正憶念佛言惡魔作比丘形像
來壞善男子善女人心令遠離般若波羅
蜜作是言如我所説經即是般若波羅蜜
此經非般若波羅蜜須菩提是中破壞諸比
丘時有未受記菩薩便墮疑隨疑故不書
深般若波羅蜜不受不持乃至不作正憶
念不和合不得書深般若波羅蜜乃至正
憶念當知是爲魔事復次須菩提惡魔作
比丘身到菩薩所作如是言若菩薩行般若
波羅蜜於實際作證得須陀洹果斯陀含
果阿那含果阿羅漢果辟支佛道以是兩不
和合不得書深般若波羅蜜乃至正憶念當
知是爲魔事復次須菩提菩薩説是深般
若波羅蜜時多有魔事起留難般若波羅蜜
是爲魔事菩薩摩訶薩應當覺知知已遠離
須菩提言世尊何等是魔事留難菩薩應
當覺知知已遠離佛言似般若波羅蜜諸魔
事起似禪波羅蜜似毘梨耶波羅蜜似羼
提波羅蜜似尸羅波羅蜜似檀波羅蜜魔事
起菩薩應當覺知知已遠離復次須菩提
聲聞辟支佛所應行經是菩薩摩訶薩應當
知是魔事而遠離之復次須菩提内空乃
至無法有法空四念處乃至八聖道分空無
相無作解脱門用是法得須陀洹果斯陀
含果阿那含果阿羅漢果辟支佛道如是等
諸經惡魔作比丘形像方便與菩薩摩訶薩
是不和合故不得書深般若波羅蜜乃至正
憶念當知是爲魔事復次須菩提惡魔作
佛身金色丈光到菩薩所是菩薩貪著貪
著故耗減薩婆若是不和合故不得書深
般若波羅蜜乃至正憶念當知是爲魔事復
次須菩提惡魔作佛身及比丘僧到菩薩前
是菩薩起貪著意作是念我於當來世亦當
如是從比丘僧爲説法是菩薩貪著魔身故
耗減薩婆若不得書成般若波羅蜜多乃
至正憶念當知是爲魔事復次須菩提惡魔
化作無數百千萬億菩薩行檀波羅蜜尸羅
波羅蜜羼提波羅蜜毘梨耶波羅蜜禪波羅蜜
般若波羅蜜指示善男子善女人善男子善
女人見已貪著貪著故耗減薩婆若不得書
深般若波羅蜜乃至正憶念當知是爲魔事
何以故是深般若波羅蜜中無有色無有受
想行識乃至無有阿耨多羅三藐三菩提
須菩提是般若波羅蜜若無有色乃至無
阿耨多羅三藐三菩提是中無佛無聲聞無
辟支佛無菩薩何以故一切諸法自性空
故復次須菩提善男子善女人書是深般
若波羅蜜受讀誦説正憶念時多有留難
起須菩提譬如閻浮提中珍寶金銀琉璃車
磲馬瑙珊瑚等寶多難多賊如是須菩提
善男子善女人書是深般若波羅蜜乃至正
憶念時多賊多留難起須菩提白佛言如
是世尊閻浮提中珍寶金銀琉璃車磲馬瑙
珊瑚等多賊多難世尊善男子善女人亦
如是書是深般若波羅蜜乃至正憶念時
多賊多留難起多有魔事何以故是愚癡人
爲魔所使善男子善女人書是深般若波
羅蜜乃至正憶念時破壞令遠離世尊是
愚癡人少智少慧是善男子善女人書深
般若波羅蜜乃至正憶念時破壞令遠離是
愚癡人心不樂大法是故不書是深般若波
羅蜜不受不讀不誦不正憶念不如説修行
亦壞他人令不得書深般若波羅蜜乃至如説
修行佛言如是如是須菩提新發大乘意
善男子善女人爲魔所使不種善根不供養
諸佛不隨善知識故不書深般若波羅蜜
乃至不正憶念而作留難是善男子善女人
少智少慧心不樂大法是故不能書是深般
若波羅蜜乃至正憶念魔事起故須菩提
若善男子善女人能書是深般若波羅蜜乃
至正憶念時魔事不起能具足禪波羅蜜乃
至檀波羅蜜能具足四念處乃至一切種智
須菩提當知佛力故是善男子善女人
能書是深般若波羅蜜乃至正憶念亦能具
足禪波羅蜜乃至檀波羅蜜内空乃至無法
有法空具足四念處乃至八聖道分佛十力
乃至一切種智須菩提十方現在無量無邊
阿僧祇諸佛亦助是善男子善女人令得書
是深般若波羅蜜乃至正憶念十方阿鞞跋
致諸菩薩摩訶薩亦擁護祐助是善男子善
女人書深般若波羅蜜乃至正憶念
論釋曰魔作大沙門形有重威徳令人
受其語多持經卷與衆弟子倶語諸比丘
般若波羅蜜如我經所説眞實佛語汝先聞
者不實非佛所説呵毀先經種種自讃所
説鈍根菩薩信受是語生邪見若利根未
得受記者生疑何以故諸佛畢竟空無
相智慧難解故不和合或時魔語菩薩般若
波羅蜜三解脱門廣説但是空汝常習此
空於中得證不得證云何作佛作佛法
先行布施持戒等修三十二相福徳坐道
場時爾乃用空菩薩或信或疑離般若波羅
蜜問曰云何似六波羅蜜名魔事答曰
如相似般若波羅蜜中説復次以著心行
六波羅蜜是名似聲聞辟支佛經無有慈
悲不求佛道但欲自度雖是好事破菩
薩道故名魔事問曰若菩薩見佛身則信
心清淨云何名魔事答曰一切煩惱取相皆
是魔事是小菩薩未應見佛身魔作佛妙
形菩薩心著爲是好身故行道如未離欲
人見天女形深心染著不能堪受天欲迷
悶而死是故魔願得滿菩薩雖得少淨心
而失實相智慧如人手捉重寶有人以少
金誑之捨大價寶而取賤物是名耗減
魔作佛身將諸比丘示多菩薩行六波羅
蜜亦如上此中佛説因縁色等一切法自
性空復次衆會生疑般若波羅蜜是無上法
多有利益云何有人憎嫉是故佛説譬喩
如閻浮提金銀等多怨多賊爲是故出不
爲瓦石等生般若波羅蜜是佛法藏中妙
寶微妙甚深懈怠鈍根者所不解是故
呰毀魔以般若波羅蜜多令衆生入涅槃
故魔作怨賊須菩提喜受佛教述其所説
毀呰破壞般若者世尊是狂癡之人爲
魔所使不得自在以少智故不能通達
佛意是人無有大心不知清淨法味但
知三相貪味婬欲瞋恚如畜生法與般若
波羅蜜生留難佛可須菩提所説語須菩
提若菩薩摩訶薩書般若乃至正憶念魔事
不起當知是佛力亦是十方諸佛及諸菩
薩所擁護而能具足五波羅蜜乃至一切種
智亦是十方現在佛力何以故魔是欲界
主世間福徳智慧具足魔是世間生死根本
色界諸天雖有邪見常入禪定故心柔
軟不能有所破壞無色界中無形故又心
微細不能有所作下諸天無有力勢故不
能如是破壞是魔先世業因縁力又住處
因縁他作奪取是中賊主名爲魔是魔相
爾破壞好事初發心菩薩福徳智慧薄故惜
身若十方諸佛菩薩不擁護佐助者不能
成是故諸佛菩薩諸天爲破壞魔事是菩薩
或覺或不覺如賊繞城大人守護小兒不
覺略説魔事如是廣説則無量無邊然
佛意但欲令行者成般若大事是故師徒宜
應和合一切惡事不應計念
　　大智度論釋佛母品第四十八
經佛告須菩提譬如母人有子若五若十
若二十若三十若四十若五十若百若千母
中得病諸子各各勤求救療作是念我等
云何令母得安無諸患苦不樂之事風寒冷
熱蚊虻蛇蚖侵犯母身是我等憂其諸子
等常求樂具供養其母所以者何生育我等
示我世間如是須菩提佛常以佛眼視是
深般若波羅蜜何以故是深般若波羅蜜能
示世間相十方現在諸佛亦以佛眼常視是
深般若波羅蜜何以故是深般若波羅蜜能
生諸佛能與諸佛一切智能示世間相以
是故諸佛常以佛眼視是深般若波羅蜜又
以般若波羅蜜能生禪波羅蜜乃至檀波羅蜜
能生内空乃至無法有法空能生四念處乃
至八聖道分能生佛十力乃至一切種智如
是般若波羅蜜能生須陀洹斯陀含阿那含
阿羅漢辟支佛諸佛須菩提所有諸佛已得
阿耨多羅三藐三菩提今得當得皆因深
般若波羅蜜因縁故得須菩提若求佛道善
男子善女人書是深般若波羅蜜乃至正憶
念諸佛常以佛眼視是人須菩提是求菩薩
道善男子善女人諸十方佛常守護令不退
阿耨多羅三藐三菩提須菩提白佛言如世
尊所説般若波羅蜜能生諸佛能示世間相
世尊般若波羅蜜云何能生諸佛云何能示
世間相云何諸佛從般若波羅蜜生云何
諸佛説世間相佛告須菩提是深般若波
羅蜜中生佛十力乃至十八不共法一切種
智須菩提得是諸法故名爲佛須菩提以是
故深般若波羅蜜能生諸佛須菩提諸佛説
五衆是世間相須菩提言世尊云何深般
若波羅蜜中説五衆相云何深般若波羅蜜
中示五衆須菩提般若波羅蜜不示五衆
破不示五衆壞不示生不示滅不示垢不
示淨不示増不示減不示入不示出不示
過去不示未來不示現在何以故空相不破
不壞無相相無作相不破不壞不起法不
生法無所有法性法不破不壞相如是示如
是須菩提佛説深般若波羅蜜能示世間相
復次須菩提諸佛因深般若波羅蜜悉知無
量無邊阿僧祇衆生心所行須菩提是深般
若波羅蜜中無衆生無衆生名無色無色
名無受想行識無受想行識名無眼乃至
無意無眼識乃至無意識無眼觸乃至無
意觸乃至無一切智無一切智名如是
須菩提是深般若波羅蜜能示世間相須
菩提是深般若波羅蜜亦不示色不示受想
行識乃至不示一切種智何以故須菩提
是深般若波羅蜜中尚無般若波羅蜜何況
色乃至一切種智復次須菩提所有衆生
名數若有色若無色若有想若無想若非
有想非無想若此間世界若遍十方世界
是諸衆生若攝心若亂心是攝心亂心佛如
實知須菩提云何佛知衆生攝心亂心相
以法相故知用何等法相故知須菩提
是法相中尚無法相相何況有攝心亂心須
菩提以是法相故佛知衆生攝心亂心復次
須菩提佛知衆生攝心亂心云何知須菩
提以盡相故知以無染相故知以滅相故
知以斷相故知以寂相故知以離相故知如
是須菩提佛因般若波羅蜜知衆生攝心亂
心復次須菩提佛因般若波羅蜜知衆生
染心如實知染心瞋心癡心如實知瞋心癡
心須菩提白佛言世尊云何佛知衆生染
心如實知染心瞋心癡心如實知瞋心癡心
佛告須菩提染心如實相則無染心相何以
故如實相中心心數法不可得何況當得染
心不染心須菩提瞋心癡心如實相則無
瞋無癡相何以故如實相中心心數法尚
不可得何況當得瞋心不瞋心癡心不癡
心如是須菩提佛因般若波羅蜜衆生染
心如實知染心瞋心癡心如實知瞋心癡心
復次須菩提佛因般若波羅蜜衆生無染心
如實知無染心無瞋心無癡心如實知無瞋
心無癡心須菩提白佛言世尊云何衆生
無染心如實知無染心無瞋心如實知無瞋
心無癡心如實知無癡心佛告須菩提是
心無染相中染相不染相不可得何以故
須菩提二心不倶故如是須菩提佛因般若
波羅蜜衆生無染心如實知無染心須菩
提是無瞋心無癡心相中癡心不癡心不可
得何以故二心不倶故如是須菩提佛因般
若波羅蜜衆生無瞋心無癡心如實知復次
須菩提佛因般若波羅蜜是衆生廣心如實
知廣心須菩提白佛言世尊云何佛因般
若波羅蜜是衆生廣心如實知廣心須菩提
佛知諸衆生心相不廣不狹不増不減不來
不去心相離故是心不廣乃至不來不去何
以故是心性無故誰作廣誰作狹乃至來
去如是須菩提佛因般若波羅蜜是衆生
廣心如實知廣心復次須菩提佛因般若波
羅蜜是衆生大心如實知大心須菩提白佛
言世尊云何佛因般若波羅蜜是衆生大
心如實知大心佛告須菩提佛因般若波羅
蜜不見衆生心來相去相不見衆生心生相
滅相住相異相何以故是諸心性無故
誰來誰去誰生滅住異如是須菩提佛因般
若波羅蜜是衆生大心如實知大心復次須
菩提佛因般若波羅蜜衆生無量心如實知
無量心須菩提白佛言世尊云何佛因般
若波羅蜜衆生無量心如實知無量心佛告
須菩提佛因般若波羅蜜知是衆生心不
見住不見不住何以故是無量心相無依止
故誰有住不住處如是須菩提佛因般若
波羅蜜衆生無量心如實知無量心復次須
菩提佛因般若波羅蜜衆生不可見心如實
知不可見心須菩提白佛言世尊云何佛因
般若波羅蜜衆生不可見心如實知不可見
心佛告須菩提衆生心是無相佛如實知
無相自相空故復次須菩提佛知衆生心
五眼不能見如是須菩提佛因般若波羅
蜜衆生不可見心如實知不可見心
論釋曰上説十方諸佛及大菩薩擁護般
若波羅蜜乃至正憶念不令魔得其便會
中聽者聞是事已或作是念諸佛阿耨陀
羅三藐三菩提寂滅相於諸法及衆生無憎
無愛何以故擁護書持般若乃至正憶念
者是故佛告須菩提爲説譬喩如子知恩
故守護其母般若是十方諸佛母故若有魔
等留難欲破壞般若波羅蜜者諸佛雖
行寂滅相憐愍衆生故知恩分故用慈
悲心常念用佛眼常見守護是行般若
者令得増益不失佛道此中佛説因縁
諸賢聖及賢聖法皆從般若中生問曰須
菩提問四種佛何以止答三事而不説
諸佛從般若中生答曰般若生諸佛諸佛
從般若生義無異有人言諸法和合故能
生般若波羅蜜般若波羅蜜能生諸佛有人
行般若波羅蜜及衆行得成佛初謂作者
二謂法若言墮枝殺人若言墮樹殺人
以是事同故不別答若説般若波羅蜜能
生諸佛即説諸佛從般若生問曰如
餘經説五衆破壞故名世間此中何以言
般若波羅蜜示五衆無破壞生滅等答曰
彼是小乘事此是大乘事小乘法多説無
常大乘法中多説法空小乘法中先説無
常後説法空大乘法中初便説法空小乘
法中説無常令衆生怖畏大乘則不然是
故説無破壞等此中佛自説因縁空無相
無作終不破不壞般若波羅蜜示如是
等世間相復次五衆名世間衆生身形色易
知餘心數法無形故難知是故佛語須菩
提無量阿僧祇衆生心所行皆知深般若
中雖無衆生及色等法乃至一切種智以般
若方便力而能知衆生心所行是般若波羅
蜜中畢竟空故不示色等法乃至一切種智
此中佛説因縁般若波羅蜜中尚無般若相
何況色等法復次般若波羅蜜示世間者
一切衆生若色若無色色者欲色界衆生
無色者無色界衆生有想者除無想天及非
有想非無想天餘者是有想無想者是無
想衆生非有想非無想者是有頂處天此間
世界者是三千大千世界遍十方者餘無量
無邊阿僧祇世界是世界六道中三世衆生
佛悉知其攝心亂心須菩提聞已心疑怪
諸佛常樂行寂滅諸法空今云何遍知無
始無邊衆生攝心亂心佛心一衆生心無量
種云何一時知一切衆生心以是故問佛云
何知佛答諸法實相智慧故知衆生攝心
亂心須菩提問何等是諸法實相答曰
所謂畢竟空是畢竟空畢竟空性亦不可得
何況攝心亂心問曰諸法實相畢竟空中
無分別心心數法佛云何知其心答曰此
中佛自説諸法實相性亦不可得以是智
慧知衆生攝心亂心何以故若空性可得應
有難空性不可得云何作難今佛過一切
億想分別虚妄法安住實相如實知一切
衆生心衆生心住虚妄法中故不能知他
衆生如實先略説知他心次分別衆生
攝心亂心所謂三毒無三毒者廣大無量不
可見出沒屈申等須菩提事事問初答以
諸法實相故知攝心亂心次以盡無染滅
斷寂離故知盡者無常慧菩薩行是無常
慧心離一切世間染用世間道遮滅結使
是名滅用無漏道斷故名斷斷諸結使已
觀涅槃寂滅離相以是因縁得諸法實相
以諸法實相知他攝心亂心皆是實相復
次是心念念生滅未來無故不可知現在
念念滅住時無故不可知凡夫人取相分
別於三世中憶想妄見謂知心念以盡
門觀即是畢竟空畢竟空故無所著是時
得道知諸法實相於一切法不妄想分
別則如實知他心染心者一切法入法性
中皆清淨是故説染心實相是中無染心
何以故如實中無心無心數法何況染心
瞋心癡心亦如是無染心相中是中無有染
心相染心從本來無故亦無不染心無染
心是寂滅相無所分別此中佛自説因縁
須菩提二心不倶故衆生法心心次第生無
染心時則無染心何以故過去染心已滅
未來未有現在無染心則無有染心染心
無故亦無不染心相待法無故是故無染
實相中無有染心不染心無瞋心無癡心亦
如是廣狹増減心皆是衆生取相分別佛不
如是知何以故是心無色無形無住處念
念滅則無廣狹増減差別此中佛自説因
縁心性相無故廣狹等不可得廣狹増
減大小義如四無量心中説無量心者廣
心大心即是無量又縁無量衆生故名無
量又縁涅槃無量法故名無量又心相不
可取故名無量如有眼有色因縁故眼識
生是識不在眼不在色不在中間不在
此不在彼是故無住處若實無住處云
何能有所作若好若醜如夢所見事不可
求其實定相心亦如是無依止故無定
相故名無量廣大亦應如是隨義分別
説問曰若知心不可見佛何以故説如實
知不可見心答曰有坐禪人憶想分別見
是心如清淨珠中縷觀白骨人中見心次第
相續生或時見心在身或見在縁如無邊
識處但見識無量無邊破如是等虚妄
故佛言如實知衆生心衆生心自相空故無
相相復次佛以五眼觀此心不可得肉眼
天眼縁色故不見慧眼縁涅槃故不見初
覺法眼分別知諸法善不善有漏無漏等是
法眼入實相中則無所分別如先説一
切法無知者無見者是故不應見佛眼
觀寂滅相故不應見衆生心見者如實見
不如凡夫人憶想分別見復次五眼因縁
和合生皆是作法虚誑不實佛不信不用
是故言不以五眼見
大智度論卷第六十九

大智度論釋佛母品第四十八之
餘卷七
十
　　聖者龍樹造
　　後秦龜茲國三藏鳩摩羅什譯
經復次須菩提佛因深般若波羅蜜衆生
心數出沒屈申如實知世尊云何佛因般若
波羅蜜衆生心數出沒屈申如實知佛言一
切衆生心數出沒屈申等皆依色受想行識
生須菩提佛於是中知衆生心數出沒屈申
所謂神及世間常是事實餘妄語是見依色
神及世間無常是事實餘妄語是見依色神
及世間常亦無常是事實餘妄語是見依色
神及世間非常非無常是事實餘妄語是
見依色神及世間常是事實餘妄語是見依
受神及世間無常是事實餘妄語是見依受
神及世間常亦無常是事實餘妄語是見依
受神及世間非常非無常是事實餘妄語是
見依受神及世間常是事實餘妄語是見依
想神及世間無常是事實餘妄語是見依想
神及世間常亦無常是事實餘妄語是見依
想神及世間非常非無常是事實餘妄語是
見依想神及世間常是事實餘妄語是見依
行神及世間無常是事實餘妄語是見依行
神及世間常亦無常是事實餘妄語是見依
行神及世間非常非無常是事實餘妄語是
見依行神及世間常是事實餘妄語是見依
識神及世間無常是事實餘妄語是見依
識神及世間常亦無常是事實餘妄語是
見依識神及世間非常非無常是事實餘妄
語是見依識世間有邊是事實餘妄語是
見依色世間無邊是事實餘妄語是見依
色世間有邊無邊是事實餘妄語是見依
色世間非有邊非無邊是事實餘妄語是見
依色依受想行識亦如是神即是身是見
依色神異身異是見依色依受想行識亦如
是死後有如去是事實餘妄語是見依色
死後無如去是事實餘妄語是見依色死後
或有如去或無如去是事實餘妄語是見
依色死後非有如去非無如去是事實餘妄
語是見依色依受想行識亦如是如是須菩
提佛因般若波羅蜜衆生出沒屈申如實
知復次須菩提佛知色相云何知色相如如
不壞無分別無相無憶無戲論無得色相亦
如是須菩提佛知受想行識相云何知受
想行識相如如相不壞無分別無相無憶無
戲論無得受想行識相亦如是如是須菩提
佛知衆生如相及衆生心數出沒屈申如相
五衆如相諸行如相即是一切法如相何
等是一切法如相所謂六波羅蜜如相六波
羅蜜如相即是三十七品如相三十七品
如相即是十八空如相十八空如相即是





八背捨如相八背捨如相即是九次第定如
相九次第定如相即是佛十力如相佛十
力如相即是四無所畏四無礙智大慈大悲
乃至十八不共法如相十八不共法如相即
是一切種智如相一切種智如相即是善法
不善法世間法出世間法有漏法無漏法如
相無漏法如相即是過去未來現在法
如相過去未來現在法如相即是有爲法
無爲法如相有爲法無爲法如相即是須陀
洹果如相須陀洹果如相即是斯陀含果如
相斯陀含果如相即是阿那含果如相阿那
含果如相即是阿羅漢果如相阿羅漢果如
相即是辟支佛道如相辟支佛道如相即是
阿耨多羅三藐三菩提如相阿耨多羅三藐
三菩提如相即是諸佛如相諸佛如相皆是
一如相不二不別不盡不壞是名一切諸法
如相佛因般若波羅蜜得是如相以是因縁
故般若波羅蜜能生諸佛能示世間相如是
須菩提佛知一切法如相非不如相不異相
得是如相故佛名如來須菩提白佛言世
尊是諸法如相非不如相不異相甚深世尊
諸佛用是如爲人説阿耨多羅三藐三菩提
世尊誰能信解是者唯有阿鞞跋致菩薩及
具足正見人漏盡阿羅漢何以故是法甚深
故須菩提是如無盡相故甚深須菩提言何
法無盡相故甚深佛言一切法無盡故如是
須菩提佛得是一切諸法如已爲衆生説
論釋曰佛悉知一切衆生所作所行六十二
邪見等諸邪見九十八結使等諸煩惱是
故説佛知衆生心心數法出沒屈申在家
者爲愛等諸煩惱所沒名爲沒九十六種
邪見出家者名出復次常著世樂故名
爲沒或知無常怖畏求道故名出復次
受九十六種道法不能得正道故還沒在
世間屈者不離欲界申者離欲界色界離
不離亦如是如人立清池上見魚或有常
在水中或有暫出還沒或有出觀四方或
有出欲渡者近岸還沒佛亦如是以佛
眼觀十方六道衆生有常著五欲諸煩惱
覆心不求出者或有好心能布施能持戒
而以邪疑覆心故還沒有人出五欲能
得煖法頂法等觀四諦未得實法故還
沒有人離五欲乃至無所有處不得涅
槃故還沒何等是出沒屈申相此中佛説所
謂神及世間常神者凡夫人憶想分別隨我
心取相故計有神外道説神有二種一者
常二者無常若計神常者常修福徳後受
果報故或由行道故神得解脱若謂神無
常者爲今世名利故有所作常無常者有
人謂神有二種一者細微常住二者現有所
作現有所作者身死時無常細神是常有
人言神非常非無常常無常中倶有過若
神無常即無罪福若常亦無罪福何以
故若常則苦樂不異譬如虚空雨不能濕
風日不能乾若無常則苦樂變異譬如風
雨在牛皮中則爛壞以我心故説必有神
但非常非無常佛言四種邪見皆縁五
衆但於五衆謬計爲神神及世間者世間
有三種一者五衆世間二者衆生世間三者
國土世間此中説二種世間五衆世間國
土世間衆生世間即是神於世間相中亦
有四種邪見問曰神從本已來無故應錯
世間是有云何同神邪見答曰但破於世
間起常無常相不破世間譬如無目人
得蛇以爲瓔珞有目人語是蛇非是瓔珞
佛破世間常顛倒不破世間何以故現見
無常故亦不得言無無常罪福不失故因
過去事有所作故常無常二倶有過故非常
非無常著世間過故世間有邊者有人求
世間根本不得其始不得其始則無中無
後若無初中後則無世間是故世間應有
始始即是邊得禪者宿命智力乃見八萬
劫事過是已往不復能知但見身始中陰
識而自思惟此識不應無因無縁必應有
因縁宿命智所不能知但憶想分別有法
名世性非五情所知極微細故於世性中
初生覺覺即是中陰識從覺生我從我生
五種微塵所謂色聲香味觸從聲微塵生
空大從聲觸生風大從色聲觸生火
大從色聲觸味生水大從色聲觸味香生
地大從空生耳根從風生身根從火生
眼根從水生舌根從地生鼻根如是等漸
漸從細至麁世性者從世性已來至麁從
麁轉細還至世性譬如泥丸中具有瓶
瓫等性以泥爲瓶破瓶爲瓫如是轉變都
無所失世性亦如是轉變爲麁世性是常
法無所從來如僧佉經廣説世性復次
有人説世間初邊名微塵微塵常法不可
破不可燒不可爛不可壞以微細故但
待罪福因縁和合故有身若天若地獄等
以無父母故罪福因縁盡則散壞有人以自
然爲世界始貧富貴賤非願行所得有人
言天主即是世界始造作吉凶禍福天地萬
物此法滅時天還攝取如是邪因是世界
邊有人説衆生世世受苦樂盡自到邊譬
如山上投縷丸縷盡自止受罪受福會
歸於盡精進懈怠無異有人説國土世間八
方有邊唯上下無邊有人説下至十八地
獄上至有頂上下有邊八方無邊如是
種種説世界邊有人説衆生世間有邊如
説神在體中如芥子如米或言一寸
大人則神大小人則神小説神是色法有分
故言神有邊無邊者有人説神遍滿虚空無
處不有得身處能覺苦樂是名神無邊
有人言國土世間無始若有始則無因縁
後亦無窮常受身是則破涅槃是名無邊
復次説國土世間十方無邊如是等説神世
間國土世間無邊有邊者有人言神世間
無邊國土世間有邊或言神世間有邊國
土世間無邊如上説神是色故或言上下
有邊八方無邊如是總上二法名爲有邊
無邊世間非有邊非無邊者有人見世間有
邊有過無邊亦有過故不説有邊不説
無邊著非有邊非無邊以爲世間實神即
是身者有人言身即是神所以者何分折
此身求神不可得故復次受好醜苦樂皆
是身是故言身即是神身異神異者有人
言神微細五情所不得亦非凡夫人所見
攝心清淨得禪定人乃能得見是故言身
異神異復次若身即是神身滅神亦滅是
邪見説身異神異身滅神常在是邊見死
後有如去者問曰先説常無常等即是後
世或有或無今何以別説如去四句答曰
上總説一切世間常非常後世有無事要故
別説如去者如人來此間生去至後世
亦如是有人言先世無所從來滅亦無所
去有人言身神和合爲人死後神去身不
去是名如去不如去非有如去非無如去
者見去不去有失故説非去非不去是人
不能捨神而著非去非不去如是諸邪見
煩惱等是名心出沒屈伸所以者何邪見者
種種道求出不得故欲出而沒邪見力多
難解故説常無常等十四事外道雖復種
種憶想分別佛言皆縁五衆依止五衆無
神無常佛知五衆空無相無作無戲論但
知五衆如不如凡夫虚誑顛倒見如五衆
如一切法如亦如是何以故二法攝一切法
所謂有爲無爲五衆是有爲法五衆如即
是無爲法觀察籌量思惟五衆能行六波
羅蜜是故説五衆如即是一切法如一切法
如即是六波羅蜜如行六波羅蜜菩薩求實
道觀五衆無常空生三十七品八背捨九次
第等是聲聞道知已直過行十八空十力
等諸佛法皆正觀五衆五衆如無分別故皆
是一切諸法如是故説善法如即是不善法
如不善法如即是善法如世間出世間法亦
如是是以行者不得著善法乃至阿耨
多羅三藐三菩提佛如相亦如是皆是一
如相不二不別所以者何求諸法實到畢
竟空無復異如是等諸法如佛因般若波
羅蜜得是故言般若波羅蜜能生諸佛能
示世間相須菩提歎未曾有白佛言世尊
一切諸法如甚深隨順不相違三世十方諸
佛如即是諸法如解是諸法如故爲衆生
種種説法是甚深如難解難信阿鞞跋致
菩薩入法位受記者能信具足正見人者
三道人漏盡阿羅漢不受一切法故能信
其有信者近阿鞞跋致故皆攝在阿鞞跋
致中故不別説佛語須菩提一切法無盡
故是如無盡如無盡故得聖道者能信無
爲法中差別故有須陀洹諸道聞自所得
法故能信凡夫人著虚誑顛倒法故不能
信佛告須菩提諸佛得是諸法如故名爲
如來名爲一切智人能教衆生令至涅
槃
　　大智度論釋問相品第四十九
經爾時三千大千世界中所有欲界天子色
界天子遙散華香來至佛所頂禮佛足一
面住白佛言世尊所説般若波羅蜜甚深何
等是深般若波羅蜜相佛告欲界色界諸天
子諸天子空相是深般若波羅蜜相無相
無作無起無生無滅無垢無淨無所有法無
相無依止虚空相是深般若波羅蜜相諸
天子如是等相是深般若波羅蜜相佛
爲衆生用世間法故説非第一義諸天子
是諸相一切世間天人阿修羅不能破壞何
以故是一切世間天人阿修羅亦是相故諸
天子相不能破相相不能知相相不能知無
相無相不能知相是相是無相相無相皆無
所知謂知者知法皆不可得故何以故諸
天子是諸相非色作非受想行識作非檀波
羅蜜作非尸羅波羅蜜羼提波羅蜜毘梨耶
波羅蜜禪波羅蜜般若波羅蜜作非内空作
非外空作非内外空作非無法空作非有法
空作非無法有法空作非四念處作乃至非
一切種智作諸天子是諸相非人所有非
非人所有非世間非出世間非有漏非無漏
非有爲非無爲佛復告諸天子譬如有人問
何等是虚空相此人爲正問不諸天子言
世尊此不正問何以故世尊是虚空無相可
説虚空無爲無起故佛告欲界色界諸天子
有佛無佛相性常住佛得如實相性故名爲
如來諸天子白佛言世尊世尊所得諸相性
甚深得是相故得無礙智住是相中以般
若波羅蜜集諸法自相諸天子言希有世尊
是深般若波羅蜜是諸佛常所行處行是道
得阿耨多羅三藐三菩提得阿耨多羅三藐
三菩提已通達一切法相若色相若受想
行識相乃至一切種智相佛言如是如是
諸天子惱壞相是色相佛得是無相覺者受
相取者想相起作者行相了別者識相佛得
是無相能捨者檀波羅蜜相無熱惱者尸
羅波羅蜜相不變異者羼提波羅蜜相不可
伏者毘梨耶波羅蜜相攝心者禪波羅蜜相
捨離者般若波羅蜜相佛得是無相心無所
嬈惱者是四禪四無量心四無色定相佛
得是無相出世間者三十七品相佛得是
無相苦者無作脱門相離者空脱門相寂
滅者無相脱門相佛得是無相勝者十力相
不恐怖者無所畏相遍知者四無礙智相餘
人無得者十八不共法相佛得是無相愍念
衆生者大慈大悲相實者無謬錯相無所取
者常捨相現了知者一切種智相佛得是無
相如是諸天子佛得一切諸法無相以是因
縁故佛名無礙智
論問曰上處處已説空無相無作乃至無起
無所有是般若相今諸天子何以復問何等
是般若相答曰佛雖處處説般若波羅蜜
或説空等或説有或説果報或説罪福
不定故是以今問何者定是般若相復次是
般若波羅蜜如幻化如似可得而無定相
可取唯諸佛能正遍知其相諸天子雖有
利智不能了知故問復次有人言是諸天
子有後來者不聞故問佛答諸天子空等
是般若波羅蜜相空相者内外空等諸空
若諸法空者即是無有男女長短好醜等相
是名無相相若空無相不復生願著後世
身是名無作相三解脱門是初入般若波
羅蜜相三乘共有不生不滅不垢不淨無所
依止虚空等是般若波羅蜜深相上三解
脱門中無相無男女等外相無所有下無相
相無一切法相空雖是一人根有利鈍
入有深淺故差別説空無生無滅等論議
如先説佛知天子必有如是念若般若波
羅蜜空無所有如虚空相云何可説若説即
是有相諸天子以佛威徳大故不敢致難
是故佛自爲説佛憐愍衆生以世諦故説
空等諸相非以第一義諦若以第一義故
應難以世諦故説則不應難復次雖説
空不以著心取相不示法若是若非一切
法同一相無分別是故復了了説所謂無
所有如虚空相無有一法不入此相者是
故説一切世間無能破壞何以故一切世間
天人阿修羅即是相故若異法相違則有可
破如水能滅火火不自滅火口言如實
欲破者竟不能破何況不實者譬如盲
人蹈踐珍寶口言非珍寶竟不能令非
珍寶此中佛更説般若波羅蜜畢竟空無相
故相不能破相復次有人言相不能破
相者有法能解散諸法和合竟無所破
無所失如斧析薪分分解散竟無所失復
次諸法無定相如樹根莖枝葉和合故名爲
樹樹無定相故無所破如是等名爲相不
能破相問曰色等諸法非覺故可不相
知心數法是知相云何言不知答曰此中
以實相故不説如凡夫人虚妄知是智慧
有爲法故因縁和合生虚妄法不能實有
所知是故捨入無餘涅槃若智慧知常無常
乃至空寂滅等上來已廣破滅無所有若如
是者云何當有知以是故相不知相相不
能知無相者内雖有智慧外空故無法
可知外無縁云何智慧生是故言相不能
知無相譬如刀雖利不能破空無相不
能知相者有人言内智慧無定相外所縁
法有定相心隨縁而生是故説無相不應
知相譬如無刀雖有物無刀可斫是相
是無相相無相皆不可得者相不入相何
以故先有相故相不入無相何以故相無
入處故離是相無相更無處可入復次相
所相法不定故因所相故有相所以者
何若先有相無所相者則無相無所因故
若先有所相而無相者云何有所相無所
因待故復次相以所相不定相或時作所
相所相或時是相是故相不定不實故所相
亦無若所相不定不實故相亦無是故説是
相是無相是相無相不可得如先説空等諸
相是實何以故是相非五衆所作非六波
羅蜜乃至一切種智所作是相無爲故無法
可作亦無若人若非人能作人者菩薩諸
佛等非人者諸天等是相畢竟空故非有漏
非無漏非世間非出世間先雖説無爲
相但破有爲故説無爲無爲亦無定相此
中佛欲使是事明了故説譬喩聽者作是
念若無佛則不聞是相佛於衆生最上
故應當作是相是故佛語諸天有佛無佛
此相常住佛能知是相故名爲佛爾時諸
天子歡喜復白佛言世尊是諸相甚深雖
不可取相而可行能與人無上果報佛
得是相故於一切法得無礙智若分別諸
法有定相則是有礙智世尊住是諸法實
相中則通達無礙能説諸法各各別相所
謂惱壞相是色相乃至了現知者是一切種
智相佛可其意爲分別諸相凡夫所知諸
相各異佛知皆是空相空相即是無相佛
得是無相得者是知無比遍知故名得
是諸法相今轉名般若波羅蜜故
經爾時佛告須菩提般若波羅蜜是諸佛母
般若波羅蜜能示世間相是故佛依止是法
住供養恭敬尊重讃歎是法何等是法
所謂般若波羅蜜諸佛依止般若波羅蜜住
恭敬供養尊重讃歎是般若波羅蜜何以故
是般若波羅蜜出生諸佛佛知作人若人
正問知作人者正答無過於佛何以故
須菩提佛知作人故佛所乘來法佛所從
來道得阿耨多羅三藐三菩提是乘是道
佛還恭敬供養尊重讃歎受持守護須菩提
是名佛知作人復次須菩提佛知一切法無
作相作者無所有故一切法無起形事不可
得故須菩提佛因般若波羅蜜知一切法
無作相亦以是因縁故佛知作人復次須菩
提佛因般若波羅蜜得一切法不生以無
所得故以是因縁故般若波羅蜜能生諸佛
亦能示世間相須菩提言世尊若一切
法無知者無見者云何般若波羅蜜能生諸
佛能示世間相佛告須菩提如是如是一切
法實無知者無見者云何無知者無見者一
切法空虚誑不堅固是故一切法無知者無
見者復次須菩提一切法云何無知者無見
者一切法無依止無所繋以是故一切法無
知者無見者如是須菩提般若波羅蜜能生
諸佛能示世間相不見色故示世間相不見
受想行識故示世間相乃至不見一切種智
故示世間相如是須菩提般若波羅蜜能生
諸佛能示世間相須菩提言世尊云何不
見色故般若波羅蜜示世間相不見受想行
識乃至一切種智故示世間相佛告須菩提
若不縁色生識是名不見色相故示不縁受
想行識生識乃至不縁一切種智生識是
名不見一切種智相故示如是須菩提是深
般若波羅蜜能生諸佛能示世間相復次須
菩提般若波羅蜜云何能生諸佛能示世間
相須菩提般若波羅蜜能示世間空云何
示世間空示五衆世間空示十二入世間
空示十八界世間空示十二因縁世間空
示我見根本六十二見世間空示十善道世
間空示四禪四無量心四無色定世間空示
三十七品世間空示六波羅蜜世間空示内
空世間空示外空世間空示内外空世間空
示無法空世間空示有法空世間空示無法
有法空世間空示有爲性世間空示無爲性
世間空示佛十力世間空示十八不共法
世間空乃至示一切種智世間空如是須菩
提般若波羅蜜能生諸佛能示世間相
復次須菩提佛因般若波羅蜜示世間空知
世間空覺世間空思惟世間空分別世間
空如是須菩提般若波羅蜜能生諸佛能
示世間相復次須菩提般若波羅蜜示佛世
間空云何示佛世間空示五衆世間空乃
至示一切種智世間空如是須菩提般若波
羅蜜能生諸佛能示世間相復次須菩提般
若波羅蜜示佛世間不可思議云何示世間
不可思議示五衆世間不可思議乃至示一
切種智世間不可思議復次須菩提般若波
羅蜜示佛世間離云何示世間離示五衆
世間離乃至示一切種智世間離如是須菩
提般若波羅蜜示佛世間離復次須菩提般
若波羅蜜示佛世間寂滅云何示世間寂滅
示五衆世間寂滅乃至示一切種智世間寂
滅復次須菩提般若波羅蜜示佛世間畢竟
空云何示世間畢竟空示五衆世間畢竟空
乃至示一切種智世間畢竟空復次須菩提
般若波羅蜜示佛世間性空云何示世間性
空示五衆世間性空乃至示一切種智世間
性空復次須菩提般若波羅蜜示佛世間無
法空示何示世間無法空示五衆世間無法
空乃至示一切種智世間無法空復次須
菩提般若波羅蜜示佛世間無法有法空云
何示世間無法有法空示五衆世間無法有
法空乃至示一切種智世間無法有法空復
次須菩提般若波羅蜜示佛世間獨空云何
示世間獨空示五衆世間獨空乃至示一切
種智世間獨空如是須菩提般若波羅蜜能
生諸佛能示世間相復次須菩提是深
般若波羅蜜示世間相所謂不生今世後世
相何以故諸法無可用生今世後世相故
論釋曰般若波羅蜜是諸佛母是因縁故諸
佛依止般若波羅蜜住餘經中説諸佛依止
法以法爲師佛此中告須菩提法者即是
般若波羅蜜一切不善法中無過邪見
邪見故不識恩分我自然應爾知恩者諸
世間善法中最上能與今世好名聲後與上
妙果報是故佛自説知恩報恩中第一我
尚知布施持戒等恩何況般若波羅蜜復次
諸天子作是念般若波羅蜜畢竟空無定相
故或有人不貪不貴是故佛説我爲三界
尊尚供養般若波羅蜜何況餘人復有人
生疑佛於一切世間如虚空無所著何以
故貪是般若波羅蜜尊重供養似如貪著
是故佛説我無貪心但分別知諸法好醜力
用多少知是般若波羅蜜能斷一切戲論
開三乘道能滅衆苦等有無量無邊功徳
是故讃歎尊重供養譬如人行安穩道
免諸患難常念此道以示於人佛知作
人者知他作恩於已餘處説佛不知作
人恐人疑是故説佛知一切法無作相知
一切法無作相故言無作人不以不知恩
分故名不知作人言知作人不知作人無
咎爾時須菩提以畢竟空難世尊若一切法
畢竟空故無知者無作者云何般若波羅蜜
能生諸佛能示諸佛世間佛可其問此中
自説因縁一切法空虚誑無堅固須菩提意
一切法鈍相無見無知云何般若波羅蜜獨
能知見佛意一切法非但無知無見一切法
空不牢固無知者無見者亦不可得故不應
難復次一切法無所依止無繋故無知者
無見者種種門破諸法令空或破常行無
常入空或破實入空或畢竟盡故入空或
一切法遠離故入空如是等入空今以一切
法無住處故無依止無繋無依止故亦無
生滅以是故即是空不繋者一切法實相不
繋出三界所以者何三界虚誑故是以一
切法無知者無見者如是示世間是般
若不見色等諸法故示世間色等法無依
止無繋虚誑故不見此中佛自説不見因縁
所謂不生縁色識乃至不生縁一切種
智識是名不見色等法問曰識可不生
色云何不生答曰惱壞相是色因識故分別
知無識亦無惱壞相復次一切諸法從因縁
和合故生相無有自性如有身識觸諸
縁和合故知地堅相堅相不離身識是故
諸法皆由和合生無有自性般若波羅蜜
示世間空者世間名五衆乃至一切種智
菩薩行般若波羅蜜時觀是法若大若小若
内若外無不空者是名般若波羅蜜示世
間空佛示世間空者或有人疑佛愛著
法故説般若波羅蜜示世間空非是諸法
常實相是故佛説我非愛法故説佛知諸
法相本末籌量思惟分別無有法出於空
者我非但讀誦從他聞故説我以内
心覺知思惟分別故説示世間空此一段
説示世間空者上廣説離六十二見等今
但説五衆乃至一切種智時會者謂般若
波羅蜜是畢竟空心想取著是故説不可
思議不可思議者畢竟空亦不可得畢竟空
或名離或名寂滅離名分散諸法久後無
遺餘又自離其性知畢竟空已無心數法
無語言故名寂滅畢竟空等如先説問曰
云何是獨空答曰十八空皆因縁相待如内
空因内法故名内空若無内法則無内
空十八空皆爾是獨空無因無待故名獨空
復次獨空者如虚空如法性實際涅槃示世
間非今世相非後世相者有諸外道但
説今世不説後世是人邪見墮斷滅中有
人説今世後世言今世神入後世是人邪
見墮常中般若波羅蜜離二邊説中道雖
空而不著空故爲説罪福雖説罪福不
生常邪見亦於空無礙此中佛自説因
縁此中畢竟空故云何有今世後世見若
斷若常
經須菩提白佛言世尊是般若波羅蜜爲
大事故起世尊是般若波羅蜜爲不可思議
事故起世尊是般若波羅蜜爲不可稱事
故起世尊是般若波羅蜜爲無量事故起
世尊是般若波羅蜜爲無等等事故起佛
言如是如是須菩提般若波羅蜜爲大事
起爲不可思議事起爲不可稱事起爲
無量事起爲無等等事起須菩提云何是
般若波羅蜜爲大事故起須菩提諸佛大事
者所謂救一切衆生不捨一切衆生須菩提
云何是般若波羅蜜爲不可思議事起須菩
提不可思議事者所謂諸佛法如來法自
然人法一切智人法以是故須菩提諸佛
般若波羅蜜爲不可思議事起須菩提云何
般若波羅蜜爲不可稱事起須菩提一切衆
生中無有能思惟稱佛法如來法自然人法
一切智人法以是故須菩提般若波羅蜜爲
不可稱事起須菩提云何般若波羅蜜爲
無量事起須菩提一切衆生中無有能量佛
法如來法自然人法一切智人法以是故須
菩提般若波羅蜜爲不可量事起須菩提
云何般若波羅蜜爲無等等事起須菩提一
切衆生中無有能與佛等者何況過以是故
須菩提般若波羅蜜爲無等等事起須菩
提白佛言世尊但佛法如來法自然人法
一切智人法不可思議不可稱無有量無等
等事起耶佛告須菩提如是如是佛法如
來法自然人法一切智人法不可思議不可
稱無有量無等等色亦不可思議不可稱無
有量無等等受想行識亦不可思議不可稱
無有量無等等乃至一切種智法性法相不
可思議不可稱無有量無等等是中心心數
法不可得復次須菩提色不可思議是
亦不可得乃至色無等等是亦不可得受
想行識乃至一切種智無等等是亦不可得
須菩提白佛言世尊何因縁色不可思議
乃至無等等是亦不可得受想行識乃至一
切種智無等等是亦不可得佛告須菩提
色量不可得故受想行識量不可得故乃
至一切種智量不可得故須菩提白佛言
世尊何因縁色量不可得乃至一切種智
量不可得佛告須菩提色不可思議故乃
至色無等等故量不可得乃至一切種智不
可思議故乃至一切種智無等等故量不
可得須菩提於汝意云何不可思議乃至
無等等中寧可得色受想行識乃至一切
種智不須菩提言世尊不可得以是故
須菩提一切法不可思議乃至無等等如
是須菩提諸佛法不可思議不可稱無有量
無等等須菩提是名諸佛法不可思議乃至
無等等須菩提是諸佛法不可思議過思
議相故不可稱過稱故無有量過量故無
等等過等等故須菩提以是因縁故一切
法亦不可思議相乃至無等等須菩提不可
思議名是義不可思議不可稱名是義不可
稱無有量名是義不可量無等等名是義無
等等須菩提是諸佛法不可思議乃至無等
等不可思議如虚空不可思議不可稱如虚
空不可稱無有量如虚空無有量無等等
如虚空無等等須菩提是亦名諸佛法不可
思議乃至無等等佛法如是無量一切世間
天人阿修羅無能思議籌量者説是諸佛法
不可思議不可稱無有量無等等品時五百
比丘一切法不受故漏盡心得解脱得阿羅
漢二十比丘尼亦不受一切法故漏盡得阿
羅漢六萬優婆塞三萬優婆夷諸法中遠塵
離垢諸法中法眼生二十菩薩摩訶薩得無
生法忍於是賢劫中當受記
論釋曰須菩提深解般若相於諸法中無
著無礙心生歡喜白佛言世尊般若波羅蜜
爲大事故起等大事者破一切衆生大苦
惱能與佛無上大法故名爲大事不可思
議先已答不可稱者稱名智慧般若定實相
甚深極重智慧輕薄是故不能稱又般若
多智慧少故不能稱又般若利益處廣未
成能與世間果報成已與道果報又究竟
盡知故名稱般若波羅蜜無能稱知若常若
無常若實若虚若有若無如是等不可稱義
應當知無量事者有人言稱即是量有人言
取相名爲量是般若波羅蜜不可取相故
無量又菩薩以四無量心行般若故名無
量又量名智慧凡夫智慧二乘智慧菩薩智
慧無能量般若得邊者名無量無等等
者無等名涅槃一切有爲法無有與涅槃
等者涅槃有三分聲聞涅槃辟支佛涅槃佛
涅槃般若能與大乘涅槃故名無等等復
次一切衆生無與佛等故佛名無等般若
波羅蜜利益衆生令與佛相似故名無等
等復次諸佛法第一微妙無能與等無能
及者無可爲疋般若波羅蜜能令衆生
得是心故名無等等復次無等名諸法實
相諸觀諸行無能及者無戲論無能破壞
故名無等菩薩得是無等能於衆生中
生慈悲心故名無等等是名無等等義須
菩提是聲聞人無一切智而能説是不可
思議般若等故佛可其所説佛自説五事
衆生無量無邊多於十方恒河沙等世界
中微塵諸佛以十力等法盡欲救濟是名
大事復有菩薩久得無生法忍不捨衆生
故不入無餘涅槃復次是菩薩得佛道時
爲衆生故受五事一者受諸勞苦二者捨
寂定樂三者與惡人共事四者與人接對
五者入大衆會佛深得離欲樂而爲衆生
故甘受是五事等種種疾苦如受功徳是
爲大事不可思議者所謂佛法如來法自然
人法一切智人法佛法者佛名爲覺於一切
無明睡眠中最初覺故名爲覺如來者如過
去諸佛行六波羅蜜得諸法如相來至佛
道今佛亦如是道來如諸佛來是名如來
自然人法者聲聞人亦有覺亦有知而從
他聞是弟子法是故説佛是自然人不從
他聞一切智人法者辟支佛亦自然得不從
他聞而無一切智是故説佛一切智人得
是四種法無有人能思惟稱量是故名不可
思議不可稱不可量更無有法與是法相
似者是故名無等等須菩提意恐新學菩薩
著是四法是故白佛言但是四法不可思議
無有與等耶佛答色等諸法亦不可思議無
稱無量無等等佛是中自説因縁色等一
切法不可得故如是須菩提諸佛法不可思
議者是如上事是名不可思議者結句論
者先廣解佛此中略説不可思議過思議相
過等等相義趣涅槃法不可思議名字世諦
故可思議如虚空不可思議者如先品中
説虚空相不可思議是故説不可思議乃至
無等等如虚空虚空無可喩故名無等等
般若波羅蜜相即是佛法相不可思議無量
無稱無等等即是佛法相是佛法一切世間
天人阿修羅無能思議稱量者六道中但説
三道者三善道衆生尚不能稱量何況三
惡道問曰説是品時何以故比丘尼菩薩
得道者少答曰此中多讃歎諸佛法所謂
不可思議無稱無量無等等聞者多増益信
根故是故白衣得道者多女人雖復信多
智慧少故得道者亦少白衣貪著世事智慧
淺薄鈍根不能盡漏諸比丘信慧諸根等一
心求道故漏盡者多比丘尼智慧少故二十
人得漏盡雖多得初道數過白衣不盡
漏故不異白衣此中不説入無生忍法
甚深難得故少又以於此法種因縁者
少賢劫中當受記者或有人言賢劫中千
佛除四佛當與受記或有人言釋迦文佛
與受記於賢劫中在餘世界作佛
大智度論卷第七十

大智度論釋大事起品第五十卷
七
十一
　　聖者龍樹造
　　後秦龜茲國三藏鳩摩羅什譯
經爾時須菩提白佛言世尊是深般若波羅
蜜爲大事故起不可思議事故起不可稱事





故起無有量事故起世尊是深般若波羅蜜
無等等事故起
佛告須菩提如是如是是深般若波羅蜜爲
大事故起乃至無等等事故起何以故般若
波羅蜜中含受五波羅蜜般若波羅蜜中含受
内空乃至無法有法空含受四念處乃至八聖
道分是深般若波羅蜜中含受佛十力乃至一
切種智譬如灌頂王國土中尊諸有官事皆
委大臣國王安樂無事如是須菩提所有聲
聞辟支佛法若菩薩法若佛法一切皆在般若
波羅蜜中般若波羅蜜能成辦其事以是故
須菩提般若波羅蜜爲大事故起乃至無等
等事故起復次須菩提是般若波羅蜜不取
色不著色故能成辦受想行識不取不著故
能成辦乃至一切種智不取不著故能成辦
須陀洹果乃至阿羅漢果辟支佛道乃至阿
耨多羅三藐三菩提不取不著故能成辦須
菩提白佛言云何色不取不著故般若波羅
蜜能成辦云何受想行識乃至阿耨多羅三
藐三菩提不取不著故般若波羅蜜能成辦
佛告須菩提於汝意云何頗見是色可取可
著不須菩提言不也世尊須菩提於汝意云
何頗見受想行識乃至阿耨多羅三藐三菩
提可取可著不須菩提言不也世尊佛言
善哉善哉須菩提我亦不見是色可取可著
不見故不取不取故不著我亦不見受想行
識乃至阿耨多羅三藐三菩提及一切種智可
取可著不見故不取不取故不著須菩提
我亦不見佛法如來法自然人法一切智人法
可取可著不見故不取不取故不著以是故
須菩提諸菩薩摩訶薩色亦不應取亦不
應著受想行識乃至佛法如來法自然人法
一切智人法亦不應取亦不應著爾時欲色
界諸天子白佛言世尊是般若波羅蜜甚
深難見難解不可思惟比類知微妙善巧智
慧寂滅者可知能信是般若波羅蜜者當知
是菩薩多供養諸佛多種善根與善知識相
隨能信解深般若波羅蜜世尊若三千大
千世界中所有衆生皆作信行法行人八人
得須陀洹斯陀含阿那含阿羅漢辟支佛若
智若斷不如是菩薩一日行深般若波羅蜜
忍欲思惟籌量何以故是信行法行人八人
須陀洹斯陀含阿那含阿羅漢辟支佛若智若
斷即是菩薩摩訶薩無生法忍佛告欲色界
諸天子如是如是諸天子若信行法行人
八人須陀洹乃至阿羅漢辟支佛即是菩薩
摩訶薩無生法忍諸天子若善男子善女人
聞是深般若波羅蜜書持受讀誦説正憶念
是善男子善女人疾得涅槃勝求聲聞辟支
佛乘善男子善女人遠離深般若波羅蜜行
餘經若一劫若減一劫何以故是深般若
波羅蜜中廣説上妙法是信行法行人八人
須陀洹斯陀含阿那含阿羅漢辟支佛所應
學菩薩摩訶薩亦所應學學已得阿耨多羅
三藐三菩提是時欲色界諸天子倶發聲言
世尊是深般若波羅蜜名摩訶波羅蜜世尊
是般若波羅蜜名不可思議不可稱無有量無
等等波羅蜜信行法行人八人學是深般若
波羅蜜得成就須陀洹斯陀含阿那含阿羅
漢辟支佛學是深般若波羅蜜得成菩薩摩
訶薩是深般若波羅蜜中學得阿耨多羅三
藐三菩提是深般若波羅蜜亦不増亦不減
是時諸欲色界天子頂禮佛足遶佛而去去
是不遠忽然不現各還本處須菩提白佛言
世尊若菩薩摩訶薩聞是深般若波羅蜜即
時信解者從何處終來生是間佛告須菩提
若菩薩摩訶薩聞是深般若波羅蜜即時信
解不沒不却不難不疑不悔歡喜樂聽
聽已憶念終不遠離是深般若波羅蜜若行
若住若坐若臥終不廢忘常隨法師譬如新
生犢子不離其母菩薩摩訶薩亦如是爲聞
深般若波羅蜜故終不遠離法師乃至得是
深般若波羅蜜口誦心解正見通達須菩提
當知是菩薩從人道中終還生是間人中何
以故是求佛道者前世時聞深般若波羅蜜
書持恭敬尊重讃歎華香乃至幡蓋供養以
是因縁故人中命終還生人中聞是深般若
波羅蜜即時信解須菩提白佛言世尊頗
有菩薩摩訶薩如是功徳成就他方世界供
養諸佛於彼命終來生是間聞深般若波羅
蜜即時信解書持讀誦正憶念有是者不佛
言有菩薩如是功徳成就他方世界供養諸
佛於彼命終來生是間聞是深般若波羅
蜜即時信解書持讀誦説正憶念何以故
是菩薩摩訶薩從他方諸佛所聞是深般若
波羅蜜信解書持讀誦説正憶念於彼間終
來生此間當知是人是先世功徳成就
復次須菩提有菩薩從彌勒菩薩摩訶薩聞
是深般若波羅蜜以是善根因縁故來生此
間須菩提復有菩薩摩訶薩前世時雖聞
深般若波羅蜜不問中事來生人中聞是深
般若波羅蜜心有疑悔難悟須菩提如是菩
薩當知先世雖聞是深般若波羅蜜不問故
今續生疑悔難悟須菩提若菩薩先世雖聞
禪波羅蜜不問中事今世聞般若波羅蜜
時不問故續生疑悔須菩提若菩薩先世
雖聞毘梨耶波羅蜜不問中事今世聞般
若波羅蜜不問故續復疑悔須菩提若菩
薩先世聞羼提波羅蜜不問中事今世聞
般若波羅蜜不問故續復疑悔須菩提
若菩薩先世雖聞尸羅波羅蜜不問中事今
世聞般若波羅蜜不問故續復疑悔須菩提
若菩薩先世雖聞檀波羅蜜不問中事今世
聞般若波羅蜜不問故續復疑悔復次須
菩提菩薩摩訶薩先世雖聞内空外空内外
空乃至無法有法空不問中事來生人中
聞是深般若波羅蜜不問故續復疑悔難悟
復次須菩提菩薩摩訶薩先世雖聞四念處
乃至八聖道分四禪四無量心四無色定五神
通佛十力乃至一切種智不問中事來生人
中聞是深般若波羅蜜不問故續復疑悔難
悟復次須菩提菩薩摩訶薩先世聞深般若
波羅蜜不問中事而不行捨身生時聞是
深般若波羅蜜若一日二日三日四日五日
其心堅固無能壞者若離所聞時便退失
何以故先世聞是深般若波羅蜜時雖問中
事不如説行是人或時欲聞或時不欲聞
心輕不固志亂不定譬如輕毛隨風東西須
菩提當知是菩薩發意不久不與善知識相
隨不多供養諸佛先世不書是深般若波羅
蜜不讀不誦不正憶念不學般若波羅蜜不
學禪波羅蜜不學毘梨耶波羅蜜不學羼提
波羅蜜不學尸羅波羅蜜不學檀波羅蜜
不學内空乃至無法有法空不學四念處乃
至八聖道分不學四禪四無量心五神通佛
十力乃至不學一切種智如是須菩提當
知是菩薩摩訶薩新發大乘意少信少樂故
不能書是深般若波羅蜜不能受持讀誦説
正憶念須菩提若求佛道善男子善女人
不書是深般若波羅蜜不受持讀誦不説不
正憶念亦不爲深般若波羅蜜所護乃至不
爲一切種智所護是人亦不如説行深般若
波羅蜜乃至不如説行一切種智是人或墮
二地若聲聞地若辟支佛地何以故是善
男子善女人不書是深般若波羅蜜不讀不
誦不説不正憶念是人亦不爲深般若波羅
蜜所護亦不如説行以是故是善男子善女
人於二地中當墮一地
論問曰上來數説是般若波羅蜜甚深因
縁今何以復重説答曰處處説甚深多有
所益凡人不知謂爲重説譬如大國王
未有嫡子求祷神祇積年無應時王出行
夫人産子男遣信告王大夫人産男王
聞喜而不答乃至十反使者白王向所白
者王不聞耶王曰我即聞之久來願滿故
喜心内悦樂聞不已耳即勅有司賜此人
百萬兩金一語十萬兩王聞使者言語語中
有利益非重語不知者謂爲重處處説
甚深亦如是佛與菩薩須菩提知大有利
益須菩提聞佛説深般若不能得底轉
覺甚深聽者處處聞甚深得禪定智慧利
益等凡夫人謂爲重説復次深淺無定隨
衆生解者無深不解者謂爲深般若波羅
蜜除佛無能遍知故常言甚深是故佛爲
衆生故説甚深無定甚深相若定甚深無
人能行是故言菩薩謂般若甚深爲不行
般若波羅蜜甚深因縁所謂爲大事故起
乃至無等等事故起大事等義如先説此
中佛自説大事等因縁所謂般若波羅蜜含
受五波羅蜜等諸法問曰五波羅蜜等各
異相云何言般若波羅蜜中含受答曰
是中説經中含受復次五波羅蜜等諸法
與般若波羅蜜和合方便迴向故五波羅
蜜等諸法得至佛道灌頂王如佛國事是
種種度衆生法大臣是般若波羅蜜佛委
仗般若波羅蜜成辦種種法故安處禪定
快樂無事又如欲除乾薪草木以火投中
則火力能燒令盡人便無事復次是般若波
羅蜜不取不著色等諸法故名含受初染
曰取生愛曰著須菩提問云何般若爲色
等諸法不取不著故名含受佛於四答中
以反問答於汝意云何以智慧眼見是色
等法可取可著不須菩提意念若智慧眼
見空無相無作無量不可思議相云何當
答色等法定相可取可著佛可其所説汝未
得一切智不見色等諸法我一切智人亦
不見色等諸法是故歎言善哉是時諸天
子讃歎般若波羅蜜及行般若波羅蜜者作
是言若三千大千世界中衆生皆作信行
法行乃至辟支佛若智若斷智者十智斷
者二種斷有殘斷無殘斷學人有殘斷無
學人無殘斷不如是菩薩一日行深般若
波羅蜜何以故是諸賢聖智斷皆是菩薩無
生法忍問曰若諸賢聖智斷即是無生忍
者何以言不如答曰信行等人無大悲
捨衆生故不如無方便力不能於涅槃
自反譬如衆水會恒河倶入大海欲入
海時水勢湊急衆生在中無能自反惟有
大力者乃能自出復次諸餘賢聖智斷成就
菩薩始得無生忍而力能過之是故勝智斷
功徳雖成就不及菩薩初忍譬如大臣功
業雖大不及太子復次煖頂忍法是小乘初
門菩薩法忍是大乘初門聲聞辟支佛雖
終成尚不及菩薩初入道門何況成佛問
曰聲聞辟支佛法是小乘菩薩是大乘云
何言二乘智斷即是菩薩無生忍答曰所縁
同如法性實際亦同利鈍智慧爲異又
有無量功徳及大悲心守護故勝餘種種
説是讃般若波羅蜜行般若波羅蜜人有
上中下下者聞般若波羅蜜直信聽受不
問中義中者既聞已問義而不能行上者
聞解能行下者雖得人身聞般若疑悔難
悟根鈍福薄故中者得人身聞般若一心
信樂能知義趣從一日至四五日心能堅
固過是已往不能信樂或欲聞或不欲
聞以其宿世雖解義而不能行根鈍福
薄故上者得人身聞般若心即深解信樂
不捨常隨法師上二種菩薩不能得上地
故當墮二乘不爲般若所守護故爲更
明了是事故佛於後品中爲作譬喩如大
海水中船破若得所依則能渡不得所
依則不能渡
　　大智度論釋譬喩品第五十一
經佛告須菩提譬如大海中船破壞其中
人若不取木不取器物不取浮嚢不取死屍
須菩提當知是人不到彼岸沒海中死須
菩提若船破時其中人取木取器物浮嚢死
屍者當知是人終不沒死安隱無礙得到彼
岸須菩提求佛道善男子善女人亦復如
是若但有信樂不依深般若波羅蜜不書不
讀不誦不正憶念不依禪波羅蜜毘梨耶波
羅蜜羼提波羅蜜尸羅波羅蜜檀波羅蜜不
書不讀不誦不正憶念乃至不依一切種智
不書不讀不誦不正憶念須菩提當知是善
男子中道衰耗是人未到一切種智於聲聞
辟支佛地取證須菩提若有求佛道善男
子善女人爲阿耨多羅三藐三菩提故有信
有忍有淨心有深心有欲有解有捨有精進
是人依深般若波羅蜜書持讀誦説正憶念
是善男子善女人爲阿耨多羅三藐三菩提
故有諸信忍淨心深心欲解捨精進爲深般
若波羅蜜所護乃至一切種智所護故終不
中道衰耗過聲聞辟支佛地能淨佛世界
成就衆生當得阿耨多羅三藐三菩提須菩
提譬如男子女人持坏瓶取水當知是瓶不
久爛壞何以故是瓶未熟故還歸於地如
是須菩提善男子善女人雖有爲阿耨多
羅三藐三菩提心有信有忍有淨心有深心
有欲有解有捨有精進不爲般若波羅蜜方
便力所守護不爲禪波羅蜜毘梨耶波羅蜜
羼提波羅蜜尸羅波羅蜜檀波羅蜜所守護
不爲内空乃至無法有法空四念處乃至八聖
道分佛十力乃至一切種智所守護須菩提
當知是人中道衰耗墮聲聞辟支佛地須菩
提譬如男子女人持熟瓶取水若河若井若
池若泉當知是瓶持水安隱何以故是瓶
成熟故如是須菩提善男子善女人求阿
耨多羅三藐三菩提有諸信忍淨心深心欲
解捨精進爲般若波羅蜜方便力所護爲禪
定精進忍戒施乃至一切種智所護故須菩
提當知是人不中道衰耗過聲聞辟支佛地
能淨世界成就衆生得阿耨多羅三藐三
菩提須菩提譬如大海邊船未莊治便持財
物著上須菩提當知是船中道壞沒船與財
物各在一處是估客無方便力故亡其重寶
如是須菩提是求佛道善男子善女人雖有
爲阿耨多羅三藐三菩提心有信忍淨心深
心欲解捨精進不爲般若波羅蜜方便力所
守護乃至不爲一切種智所守護故當知是
人中道衰耗失大珍寶大珍寶者所謂一切
種智衰耗者墮聲聞辟支佛地須菩提譬如
人有智方便莊治海邊大船然後推著水
中持財物著上而去當知是船不中道沒壞
必得安隱到所至處如是須菩提善男子善
女人爲阿耨多羅三藐三菩提有信忍淨心
深心欲解捨精進爲般若波羅蜜方便力所
護爲禪精進忍持戒施乃至一切種智所護
故當知是菩薩得到阿耨多羅三藐三菩提
不中道墮聲聞辟支佛地須菩提譬如有人
年百二十歳年耆根熟又有風冷熱病若雜
病須菩提於汝意云何是人能從床起不須
菩提言不能佛言是人或能起者云何須
菩提言是人雖能起不能遠行若十里若二
十里以其老病故如是須菩提善男子善
女人雖有爲阿耨多羅三藐三菩提心有信
忍淨心深心欲解捨精進不爲般若波羅蜜
方便力所守護乃至不爲一切種智所守護
故當知是人中道墮聲聞辟支佛地何以故
不爲般若波羅蜜方便力所守護故須菩提
如向老人百二十歳年耆根熟又有風冷熱
病若雜病是人欲起行有兩健人各扶一腋
語老人言莫有所難隨所欲至我等二人終
不相捨如是須菩提若善男子善女人爲阿
耨多羅三藐三菩提有信忍淨心深心欲解
捨精進爲般若波羅蜜方便力所護乃至爲
一切種智所護當知是人不中道墮聲聞辟
支佛地能到是處所謂阿耨多羅三藐三菩
提
論釋曰菩薩有二種一者得諸法實相二
者雖未得實相於佛道中有信有忍有
淨心有深心有欲有解有捨有精進信者
信罪福業因縁果報信行六波羅蜜得阿
耨多羅三藐三菩提有人雖信佛道思惟
籌量心不能忍是故説有忍有人雖忍
邪疑未斷故心濁不淨是故説有淨有人
雖信忍心淨而有淺有深是故説深心四
事因縁故一心欲得無上道不欲餘事是
故説有欲了了決定知無上道爲大世間
餘事爲小是故説有解以欲解定心故
捨財及捨諸惡心慳恚等煩惱是故説捨
爲捨故常能精進有如是等諸功徳若
不得般若波羅蜜若身壞命終時若惡知
識沮壞則失菩薩道世間功徳故受世間
果報然後墮聲聞辟支佛地不能至無上
道此中佛自説五譬喩船是行者身浮嚢
等物即是般若方便瓶是菩薩道般若方便
是火未與般若方便和合故不能受持
六波羅蜜功徳水至無上道不補治船是
菩薩無方便信等功徳寶物是五波羅蜜等
諸善法船寶異處者與本願乖異或受
人天樂或墮二乘大利者所謂一切智等佛
法寶老病人是有信等功徳菩薩不斷六
十二邪見故名老不斷百八等諸煩惱故
名病從床起者從三界床起我當作佛以
邪見煩惱因縁故不能成菩薩道二人者
般若及方便般若波羅蜜能滅諸邪見煩惱
戲論將至畢竟空中方便將出畢竟空
經爾時佛語須菩提言善哉善哉須菩提
汝爲諸菩薩摩訶薩問佛是事須菩提若有
求佛道善男子善女人從初發意已來以我
我所心布施持戒忍辱精進禪定智慧是善
男子善女人布施時作是念我是施主我施是
人我施是物我持戒我修忍我精進我入禪
我修智慧是善男子善女人念有是施是我
施乃至念有是慧是我慧何以故檀波羅蜜
中無如是分別遠離此彼岸是檀波羅蜜相
尸羅波羅蜜羼提波羅蜜毘梨耶波羅蜜禪波
羅蜜般若波羅蜜中無如是分別何以故遠
離此彼岸是般若波羅蜜相是人不知此岸
不知彼岸是人不爲檀波羅蜜乃至不爲一
切種智所護故墮聲聞辟支佛地不能到薩
婆若須菩提云何求佛道人無方便須菩提
求佛道人從初發心已來無方便行布施持
戒忍辱精進禪定修智慧是人作如是念我
布施施是人以是物施我持戒修忍辱勤精
進入禪定修智慧如是修智慧是人念有是
施是我施以是施自高念有是戒是我戒以
是戒自高念有是忍是我忍以是忍自高念
有是精進是我精進以是精進自高念有是
禪定是我禪以是禪定自高念有是慧是
我慧以是慧自高何以故檀波羅蜜中無如
是分別遠離此彼岸是檀波羅蜜相遠離此
彼岸是尸羅波羅蜜相遠離此彼岸是羼
提波羅蜜相遠離此彼岸是毘梨耶波羅蜜
相遠離此彼岸是禪波羅蜜相遠離此彼岸
是般若波羅蜜相何以故般若波羅蜜中無
如是憶念分別是求佛道善男子善女人不
知此岸不知彼岸是人不爲檀波羅蜜所護
不爲尸羅波羅蜜羼提波羅蜜毘梨耶波羅蜜
禪波羅蜜般若波羅蜜所護故乃至不爲一
切種智所護故或墮聲聞道中或墮辟支佛
道中不能得到薩婆若如是須菩提菩薩
摩訶薩不爲般若波羅蜜方便力所守護故
或墮聲聞地或墮辟支佛道中須菩提云何
菩薩摩訶薩爲般若波羅蜜方便力所守護
故不墮聲聞辟支佛道中疾得阿耨多羅三
藐三菩提須菩提菩薩從初已來以方便力
布施無我我所心布施乃至無我我所心修
智慧是人不作是念我有是施是我施不
以是施自高乃至般若波羅蜜亦如是是菩
薩不念我布施不念我施是人用是物施
不念我持戒有是戒不念我忍辱有是忍辱
不念我精進有是精進不念我禪定有是禪
定不念我修智慧有是智慧何以故是檀
波羅蜜中無如是分別遠離此彼岸是檀
波羅蜜相遠離此彼岸是尸羅波羅蜜相遠
離此彼岸是羼提波羅蜜相遠離此彼岸
是毘梨耶波羅蜜相遠離此彼岸是禪波羅
蜜相遠離此彼岸是般若波羅蜜相何以
故是般若波羅蜜中無如是憶想分別是
菩薩摩訶薩知此岸知彼岸是人爲檀波羅
蜜所護爲尸羅波羅蜜所護爲羼提波羅蜜
所護爲毘梨耶波羅蜜所護爲禪波羅蜜所
護爲般若波羅蜜所護乃至爲一切種智所
護故不墮聲聞辟支佛地得到薩婆若
如是須菩提菩薩摩訶薩爲般若波羅蜜方
便力所護故不墮聲聞辟支佛地疾得阿耨
多羅三藐三菩提
論釋曰爾時佛可須菩提意更説失行因
縁菩薩雖行信等善法亦不得無上道所
謂以我我所心行六波羅蜜故是中無分
別此岸彼岸以遠離相是般若波羅蜜而分
別著行是爲失上佛雖説無方便義不説
無方便名欲令是事明了故命須菩提云
何有方便無方便内無我我所心外觀一切
法空不取相般若方便乃至一切種智守
護菩薩故名有方便守護者五波羅蜜邊得
功徳力般若波羅蜜邊得智慧力以二因縁
故不失道
　　大智度論釋善知識品第五十二
經爾時須菩提白佛言世尊新學菩薩摩
訶薩云何應學般若波羅蜜禪波羅蜜毘梨
耶波羅蜜羼提波羅蜜尸羅波羅蜜檀波羅
蜜
佛告須菩提新學菩薩摩訶薩若欲學般若
波羅蜜禪精進忍戒檀波羅蜜先當親近供
養善知識能説是深般若波羅蜜者是人作
是教汝善男子所有布施一切迴向阿耨
多羅三藐三菩提善男子所有持戒忍辱精
進禪定智慧一切迴向阿耨多羅三藐三菩
提汝莫以色是阿耨多羅三藐三菩提莫
以受想行識是阿耨多羅三藐三菩提莫以
檀波羅蜜是阿耨多羅三藐三菩提莫以
尸羅波羅蜜羼提波羅蜜毘梨耶波羅蜜
禪波羅蜜般若波羅蜜是阿耨多羅三藐三
菩提莫以内空乃至無法有法空是阿耨多
羅三藐三菩提莫以四念處四正勤四如意
足五根五力七覺分八聖道分是阿耨多羅
三藐三菩提莫以四禪四無量心四無色定
五神通是阿耨多羅三藐三菩提莫以佛十
力乃至十八不共法是阿耨多羅三藐三菩
提所以者何不取色便得阿耨多羅三藐
三菩提不取受想行識便得阿耨多羅三藐
三菩提不取檀波羅蜜乃至般若波羅蜜便
得阿耨多羅三藐三菩提不取内空乃至無
法有法空不取四念處乃至十八不共法便
得阿耨多羅三藐三菩提善男子行是深般
若波羅蜜時莫貪色何以故善男子是色
非可貪者莫貪受想行識何以故受想行
識非可貪者善男子莫貪檀波羅蜜尸羅波
羅蜜羼提波羅蜜毘梨耶波羅蜜禪波羅蜜般
若波羅蜜莫貪内空乃至無法有法空莫
貪四念處乃至八聖道分莫貪四禪四無量
心四無色定五神通莫貪佛十力乃至一切
種智何以故一切種智非可貪者善男子
莫貪須陀洹果乃至阿羅漢果莫貪辟支佛
道莫貪菩薩法位莫貪阿耨多羅三藐三菩
提何以故阿耨多羅三藐三菩提非可貪
者所以者何諸法性空故
論問曰須菩提問新學所行佛何以乃答
菩薩久行微妙事所謂不取一切法一切
法性空故答曰諸法性空有二種一者大菩
薩所得二者小菩薩所學柔順忍以智慧
發心此中但説小菩薩所學空復次有實
智慧氣分佛數爲菩薩若無者雖久行餘
功徳不數爲菩薩譬如佛説聲聞法中頂
法相於三寶中有少信是名頂法是信過
煖法修禪定生以色界心得於佛無礙解
脱是爲小於凡夫爲大如是新發意菩
薩得般若波羅蜜氣味故能受化名爲新
學過五波羅蜜功徳於凡夫爲大於佛爲
小復次佛不直説諸法性空先教供養親
近善知識善知識爲説五波羅蜜功徳善知
識雖種種教化佛但稱其不壞法所謂於
色等諸法不貪不著不取譬如金翅鳥子
始生從一須彌至一須彌菩薩亦如是初
學能生如是深智何況久學又如小火能
燒何況大者菩薩亦如是新學時能以般
若轉世間法令畢竟空燒諸煩惱何況得
力具足
經須菩提白佛言世尊諸菩薩摩訶薩能
爲難事於一切性空法中求阿耨多羅三藐
三菩提欲得阿耨多羅三藐三菩提佛言
如是如是須菩提菩薩摩訶薩能爲難事
於一切性空法中求阿耨多羅三藐三菩提
欲得阿耨多羅三藐三菩提須菩提諸菩薩
摩訶薩爲安隱世間故發阿耨多羅三藐三
菩提心爲安樂世間故爲救世間故爲世
間歸故爲世間依處故爲世間洲故爲世間
將導故爲世間究竟道故爲世間趣故
發阿耨多羅三藐三菩提心須菩提云何菩
薩摩訶薩爲安隱世間故發阿耨多羅三藐三
菩提心須菩提菩薩摩訶薩得阿耨多羅三
藐三菩提時拔出六道衆生著無畏岸涅槃
處須菩提是爲菩薩摩訶薩爲安隱世間故
發阿耨多羅三藐三菩提心云何菩薩摩訶
薩爲安樂世間故發阿耨多羅三藐三菩提
心須菩提菩薩摩訶薩得阿耨多羅三藐三
菩提時拔出衆生種種憂苦愁惱著無畏岸
涅槃處須菩提是爲菩薩摩訶薩爲安樂世
間故發阿耨多羅三藐三菩提心云何菩薩
摩訶薩爲救世間故發阿耨多羅三藐三菩提
心須菩提菩薩摩訶薩得阿耨多羅三藐三
菩提時救衆生生死中種種苦亦爲斷是苦
故而爲説法衆生聞法漸以三乘而得度脱
須菩提是爲菩薩摩訶薩爲救世間故發阿
耨多羅三藐三菩提心云何菩薩摩訶薩爲
世間歸故發阿耨多羅三藐三菩提心須菩
提菩薩摩訶薩得阿耨多羅三藐三菩提時
拔出衆生生老病死相憂悲愁惱法著無畏
岸涅槃處須菩提是爲菩薩摩訶薩爲世間
歸故發阿耨多羅三藐三菩提心云何菩薩
摩訶薩爲世間依處故發阿耨多羅三藐三菩
提心須菩提菩薩摩訶薩得阿耨多羅三藐
三菩提時爲衆生説一切法無依處須菩
提是爲菩薩摩訶薩爲世間依處故發阿耨
多羅三藐三菩提心須菩提白佛言世尊
云何一切法無依處佛言色不相續即是色
無生色無生即是色不滅色不滅即是色
無依處受想行識乃至一切種智亦如是須
菩提是爲菩薩摩訶薩爲世間依處故發阿
耨多羅三藐三菩提心云何菩薩摩訶薩爲
世間究竟道故發阿耨多羅三藐三菩提心
須菩提若菩薩摩訶薩得阿耨多羅三藐三
菩提時爲衆生説如是法色究竟相非是色
受想行識乃至一切種智究竟相非是一切種
智須菩提如究竟相一切法相亦如是
須菩提言世尊若一切法如究竟相者諸
菩薩摩訶薩皆應得阿耨多羅三藐三菩提
何以故世尊色究竟相中無有分別受想
行識究竟相中無有分別乃至一切種智究
竟相中無有分別所謂是色是受想行識乃
至是一切種智佛告須菩提如是如是色
究竟相中無有分別受想行識乃至一切種
智究竟相中無有分別所謂是色乃至是一
切種智須菩提是爲菩薩摩訶薩難事如是
觀諸法寂滅相而心不沒不却何以故是
菩薩摩訶薩作是念是諸深法我應如是知
得阿耨多羅三藐三菩提如是寂滅微妙法
當爲衆生説是爲菩薩摩訶薩爲世間究竟
道故發阿耨多羅三藐三菩提心云何菩薩
摩訶薩爲世間洲故發阿耨多羅三藐三菩提
心須菩提若江河大海四邊水斷是名爲
洲須菩提色亦如是前後際斷受想行識
前後際斷乃至一切種智前後際斷以是前
後際斷故一切法亦斷須菩提是一切法
前後際斷故即是寂滅即是妙寶所謂空
無所得愛盡無餘離欲涅槃須菩提菩薩
摩訶薩得阿耨多羅三藐三菩提時以寂滅
微妙法爲衆生説須菩提是爲菩薩摩訶薩
爲世間洲故發阿耨多羅三藐三菩提心云
何菩薩摩訶薩爲世間將導故發阿耨多
羅三藐三菩提心須菩提菩薩摩訶薩得阿
耨多羅三藐三菩提時爲衆生説色不生不
滅不垢不淨説受想行識不生不滅不垢不
淨説十二處十八界四念處乃至八聖道分
四禪四無量心四無色定五神通不生不滅不
垢不淨説須陀洹果乃至阿羅漢果辟支佛
道不生不滅不垢不淨説佛十力乃至一切
種智不生不滅不垢不淨須菩提是爲菩薩
摩訶薩爲世間將導故發阿耨多羅三藐三菩
提心
論釋曰須菩提發希有心白佛言諸菩薩
未斷煩惱大悲未具未得阿鞞跋致知諸
法本性空而能發無上道心是事甚難佛
可其言如是更讃菩薩希有因縁所謂菩
薩安穩世間故發心安穩者能破一切煩
惱究竟不變失譬如良藥能破病不問甘
苦以能究竟除病安穩故佛能使衆生常
安穩不期一世二世世間樂者有法雖
安穩而不樂有法今世苦後世樂如服苦
藥腹中安穩口中不美是故説佛能與今世
後世樂六道無常相故非安穩是故説出
六道名安穩世間樂著因縁故久後必生
憂惱不名爲樂涅槃樂始終無變故説離
憂苦爲樂救世間者如人爲怨賊所逐
若親戚若官力能救衆生亦如是惡罪諸煩
惱因縁及魔民所逐惟諸佛能説法救護
世間歸者如人遇暴風疾雨必歸房舍世
間種種邪見煩惱等身心内外苦惱老病死
諸憂苦等若歸佛佛以種種因縁拔其憂
悲苦惱依處者一切有爲法從和合因縁
生故無有自力不可依止衆生爲苦所
逼來依止佛佛爲説無依止法無依止法
者是眞實所謂無餘涅槃色等五衆滅更
不相續不相續即是不生不滅不生不滅即
是畢竟空無依止處問曰若無依止處何以
説依止答曰依止有二種一者以愛見等
諸煩惱依止有爲法二者清淨智慧説依
止涅槃煩惱見故説無依止究竟道者所謂
諸法實相畢竟空色等法前際中無後際中
亦無現在中凡夫人憶想分別業果報諸
情力故有顛倒見聖人以智慧眼觀之皆
虚誑不實如前後中亦爾若無先後云何
有中能如是爲衆生説法則安處衆生
於究竟第一道中世間洲者如洲四邊無
地色等法亦如是前後皆不可得中間如
究竟道中破入前後空故中間亦空水者
三漏四流諸煩惱及業果報中一切法畢竟
空無所取所謂涅槃是爲洲衆生沒在四
流水中佛以八正道船引著涅槃洲上如
是種種因縁接度衆生名爲將導
經云何菩薩摩訶薩爲世間趣故發阿耨
多羅三藐三菩提心須菩提菩薩摩訶薩得
阿耨多羅三藐三菩提時爲衆生説色趣空
説受想行識趣空乃至説一切種智趣空爲
衆生説色非趣非不趣何以故是色空相非
趣非不趣説受想行識非趣非不趣何以故
是受想行識空相非趣非不趣乃至一切種
智非趣非不趣何以故是一切種智空相
非趣非不趣如是須菩提菩薩摩訶薩爲世
間趣故發阿耨多羅三藐三菩提心何以故
一切法趣空是趣不過何以故空中趣非趣
不可得故須菩提一切法趣無相是趣不過
何以故無相中趣非趣不可得故須菩提
一切法趣無作是趣不過何以故無作中
趣非趣不可得故須菩提一切法趣無起
是趣不過何以故無起中趣非趣不可得
故須菩提一切法趣無所有不生不滅不
垢不淨是趣不過何以故無所有不生不滅
不垢不淨中趣非趣不可得故須菩提一切
法趣夢是趣不過何以故夢中趣非趣不
可得故須菩提一切法趣幻趣嚮趣影趣
化趣是趣不過何以故是化等中趣非趣
不可得故須菩提一切法趣無量無邊是趣
不過何以故無量無邊中趣非趣不可得故
須菩提一切法趣不與不取是趣不過何以
故不與不取中趣非趣不可得故須菩提
一切法趣不擧不下是趣不過何以故不
擧不下中趣非趣不可得故須菩提一切
法趣不増不減是趣不過何以故無増無減
中趣非趣不可得故須菩提一切法趣不來
不去是趣不過何以故不來不去中趣非
趣不可得故須菩提一切法趣不入不出
不合不散不著不斷是趣不過何以故不著
不斷中趣非趣不可得故須菩提一切法
趣我衆生壽命人起使起作使作知者見者
是趣不過何以故我乃至知者見者畢竟
不可得何況當有趣非趣須菩提一切法
趣有常是趣不過何以故常畢竟不可得
云何當有趣非趣須菩提一切法趣樂淨我
是趣不過何以故樂淨我畢竟不可得云何
當有趣非趣須菩提一切法趣無常苦不淨
無我是趣不過何以故無常苦不淨無我畢
竟不可得云何當有趣非趣須菩提一切
法趣欲事是趣不過何以故欲事畢竟不可
得何況當有趣非趣須菩提一切法趣瞋
事癡事見事是趣不過何以故瞋事癡事見
事畢竟不可得何況當有趣非趣須菩提
一切法趣如是趣不過何以故如中無來無
去故須菩提一切法趣法性實際不可思議
性是趣不過何以故法性實際不可思議性
中無來無去故須菩提一切法趣平等是趣
不過何以故平等中趣非趣不可得故須
菩提一切法趣不動相是趣不過何以故
不動相中趣非趣不可得故須菩提一切法
趣色是趣不過何以故色畢竟不可得云
何當有趣非趣須菩提一切法趣受想行識
是趣不過何以故受想行識畢竟不可得
云何當有趣非趣十二處十八界亦如是須
菩提一切法趣檀波羅蜜是趣不過何以故
檀畢竟不可得故云何當有趣非趣須菩
提一切法趣尸羅波羅蜜是趣不過何以故
尸羅畢竟不可得故云何當有趣非趣須菩
提一切法趣羼提波羅蜜是趣不過何以故
羼提畢竟不可得故云何當有趣非趣須菩
提一切法趣毘梨耶波羅蜜是趣不過何以
故毘梨耶畢竟不可得故云何當有趣非趣
須菩提一切法趣禪波羅蜜是趣不過何以
故禪畢竟不可得故云何當有趣非趣須
菩提一切法趣般若波羅蜜是趣不過何以
故般若畢竟不可得故云何當有趣非趣
須菩提一切法趣内空是趣不過何以故
内空畢竟不可得故云何當有趣非趣須菩
提一切法趣外空是趣不過何以故外空畢
竟不可得故云何當有趣非趣須菩提一切
法趣内外空是趣不過何以故内外空畢竟
不可得故云何當有趣非趣乃至一切法趣
無法有法空是趣不過何以故無法有法空
畢竟不可得故云何當有趣非趣須菩提
一切法趣四念處乃至八聖道分是趣不過
何以故四念處乃至八聖道分畢竟不可得
故云何當有趣非趣須菩提一切法趣佛十
力乃至一切種智是趣不過何以故一切種
智中趣非趣不可得故須菩提一切法趣須
陀洹果斯陀含果阿那含果阿羅漢果辟支佛
道是趣不過何以故須陀洹果乃至辟支佛
道中趣非趣不可得故須菩提一切法趣阿
耨多羅三藐三菩提是趣不過何以故阿耨
多羅三藐三菩提中趣非趣不可得故須菩
提一切法趣須陀洹乃至佛是趣不過何以
故須陀洹乃至佛中趣非趣不可得故須菩
提白佛言世尊是深般若波羅蜜誰能信解
者佛告須菩提有菩薩摩訶薩先於諸佛所
久行六波羅蜜善根純熟供養無數百千
萬億諸佛與善知識相隨是輩人能信解深
般若波羅蜜須菩提白佛言世尊能信解是
深般若波羅蜜者有何等性何等相何等
貎佛言欲瞋癡斷離是性相貎是菩薩
摩訶薩則能信解深般若波羅蜜
論問曰上諸事中略説今趣中何以廣説
答曰趣是總上九事之會歸是故多説
復次安樂等及趣皆同一義倶出衆生著
涅槃故若事事廣説則不可盡趣最在後
故廣説當知餘者亦皆應廣説色等法趣
空者如虚空但有名而無法色等法亦
爾終歸於空諸法究竟相必空故餘者皆虚
妄如人初雖有善言久久乃知情實色
等諸法亦如是入無餘涅槃時與虚空
無異當知先亦如是但凡夫顛倒果報故
見異一切法無有過出空等諸相如人欲
出過虚空不可得我等十六名皆因五衆
和合假有此名無有實法云何當有趣非
趣若常淨樂我等四顛倒破四聖行如常等
四法不可得以顛倒故色等諸法亦如是
如常等不可得無常等從常等出故亦不
可得是故説一切法趣常等趣無常等須
菩提問佛是法甚深微細誰當信解者佛答
説久行等因縁能信更問久行等人有何等
相佛答是人離三毒心亦不見是離深入
諸法實相故問曰是人未得無生忍法云
何言斷三毒答曰斷有二種一者根本斷
二者薄少斷此中説薄少斷行者不分別
是斷是煩惱何以故煩惱相顛倒不定故煩
惱即是斷是故言離
大智度論釋趣一切智品第五十三
經須菩提白佛言世尊是諸菩薩摩訶薩
解深般若波羅蜜者當趣何所佛告須菩
提是菩薩摩訶薩解深般若波羅蜜者當趣
一切種智須菩提白佛言世尊是菩薩摩
訶薩能趣一切種智者則爲一切衆生所歸
趣修般若波羅蜜故世尊修般若波羅蜜
即是修一切諸法世尊無所修是修般
若波羅蜜不受修壞修是修般若波羅蜜佛
告須菩提何等法壞故般若波羅蜜爲壞
修世尊色壞故般若波羅蜜爲壞修受想
行識十二處十八界壞故般若波羅蜜爲壞
修我乃至知者見者壞故般若波羅蜜爲壞
修世尊檀波羅蜜壞故般若波羅蜜爲壞
修乃至般若波羅蜜壞故般若波羅蜜爲壞
修内空乃至無法有法空四念處乃至十八
不共法須陀洹果乃至一切種智壞故般若
波羅蜜爲壞修佛言如是如是須菩提色
壞故般若波羅蜜爲壞修乃至一切種智壞
故般若波羅蜜爲壞修爾時佛告須菩提
是深般若波羅蜜中阿鞞跋致菩薩摩訶薩
應當驗知若菩薩摩訶薩是深般若波羅蜜
中不著當知是阿鞞跋致禪波羅蜜乃至
檀波羅蜜中不著四念處乃至一切種智中
不著當知是阿鞞跋致
論問曰般若波羅蜜非趣非不趣須菩提
何以故問行般若者趣至何處又佛何以
答趣薩婆若答曰外道言諸法從因趣果
從先世入今世從今世趣後世破是常
顛倒故言無趣不趣此中須菩提以無著
心問佛以無著心答般若波羅蜜畢竟空
於諸法無障無礙得無障無礙解脱故無
障無礙因果相似故故言解深般若者
趣一切種智須菩提言菩薩知般若波羅
蜜者爲一切衆生所歸趣如子爲苦惱所
逼則趣父母問曰何以故但菩薩解深般
若波羅蜜爲衆生所歸趣答曰菩薩於衆
生中大悲心故常修習般若波羅蜜以修
故能解一切諸法皆入般若波羅蜜是故
修般若波羅蜜即修一切法般若無定實
法可得故經中説無所修是修般若波羅
蜜般若波羅蜜中一切諸觀有過故不受是
名不受修壞修者一切法無常散壞故名
壞修可破壞法者所謂色等乃至一切種
智佛可須菩提所説上品未説阿鞞跋致
菩薩性相貎今應驗試知於深般若波羅
蜜中著不若著則非若不著則是其相行
般若波羅蜜菩薩有二種一者因般若波羅
蜜觀一切法畢竟空般若亦自空二者不
能觀般若亦空是故經中試知著不
經若阿鞞跋致菩薩摩訶薩行深般若波
羅蜜時不以他人語爲堅要亦不隨他教行
阿鞞跋致菩薩摩訶薩不爲欲心瞋心癡心
所牽若阿鞞跋致菩薩摩訶薩不遠離六波
羅蜜若阿鞞跋致菩薩摩訶薩聞説深般若
波羅蜜時心不驚不沒不怖不畏不悔歡喜
樂聞受持讀誦正憶念如説行須菩提當知
是菩薩先世已問是深般若波羅蜜中事已
受持讀誦説正憶念何以故是菩薩摩訶薩
有大威徳故聞是深般若波羅蜜心不驚不
怖不畏不沒不悔歡喜樂聞受持讀誦正憶
念須菩提白佛言世尊若菩薩摩訶薩聞
深般若波羅蜜不驚不怖乃至正憶念世尊
是菩薩摩訶薩云何行般若波羅蜜佛言隨
順一切種智心是菩薩摩訶薩應如是行般
若波羅蜜世尊云何名隨順一切種智心
是菩薩摩訶薩應如是行般若波羅蜜佛言
以空隨順是爲菩薩摩訶薩行深般若波羅
蜜以無相無作無所有不生不滅不垢不淨
隨順是菩薩摩訶薩應如是行般若波羅蜜
以如夢幻炎嚮化隨順是行般若波羅蜜
須菩提白佛言佛説以空隨順乃至如夢如
幻隨順是行般若波羅蜜世尊是菩薩摩
訶薩行何法若色若受想行識乃至一切種
智佛告須菩提菩薩摩訶薩不行色不行受
想行識乃至不行一切種智何以故是菩
薩摩訶薩行處無作法無壞法無所從來
亦無所去無住處是法不可數無有量若
無數無量是法不可得不可以色得乃至
不可以一切種智得何以故色即是薩婆
若乃至一切種智即是薩婆若色如相乃
至一切種智如相皆是一如無二無別
論釋曰阿鞞跋致菩薩所説事於他語言
中不生念是中有實不實何以故他人有
二種在家人著五欲樂虚誑不淨出家外道
著諸邪見不實此等所説皆無實事是故
不信自得諸法實相故乃至佛身來説破
諸法實相者亦不信得無爲法故心則安
重不復移轉是菩薩雖未得佛道貪欲等
諸煩惱折薄故不爲所牽心常不離六波羅
蜜知善法果報味故心常愛樂不離六波
羅蜜如是等種種因縁故聞深般若不怖
不畏歡喜欲聞讀誦問義修習如雷霆
小鳥則怖畏悶死孔雀大鳥歡喜舞戲般若
波羅蜜亦如是邪見凡夫聞則恐怖阿鞞
跋致菩薩聞則歡喜心無厭足是故説歡喜
樂聞是中佛説因縁是菩薩於過去世已
聞深般若波羅蜜多集諸福徳智慧故
有大威徳有大威徳故不怖畏須菩提問
是菩薩聞深般若波羅蜜雖不怖畏是般
若無定相云何應行佛言隨順一切種智
心問曰是菩薩未得一切種智云何能順
答曰是故説隨順畢竟空心則順一切種
智心一切種智是寂滅相佛後品中説一切
寂滅相是一切種智是故言順畢竟空則
順一切種智無相無作虚空無生無滅無垢
無淨如夢等亦如是爾時須菩提問順畢
竟空心觀何等法佛答不觀色乃至一切
種智何以故智慧欲求實事色等有爲作法
皆虚妄一切種智是實法實法故過有爲
法過有爲法故説是法無作無作者無壞
法無壞者是法不從六波羅蜜來故言無
所從來不入佛法中故言無所去有爲
虚誑故不住無爲法中無憶想分別故亦
不住五衆和合故有六道數壞五衆相續
故則無數無量無數無量故則語言道斷
語言道斷故不可以行色等諸法得佛此
中自説因縁色等諸法即是薩婆若薩婆若
即是色等諸法何以故色等諸法如即是薩
婆若如薩婆若如即是色等諸法如以是故
説如是如無二無別
大智度論卷第七十一

大智度論釋大如品第五十四卷七
十二
　　聖者龍樹造
　　後秦龜茲國三藏鳩摩羅什譯
經爾時欲界諸天子色界諸天子以天末
栴檀香以天青蓮華赤蓮花紅蓮華白蓮華
遙散佛上來至佛所頂禮佛足一面住白佛
言世尊諸佛阿耨多羅三藐三菩提甚深難
見難解不可思惟知微妙寂滅智者能知一
切世間所不能信何以故是深般若波羅蜜
中如是説色即是薩婆若薩婆若即是色
乃至一切種智即是薩婆若薩婆若即是一
切種智色如相薩婆若如相是一如無二無
別乃至一切種智如相薩婆若如相一如無
二無別
佛告欲色界諸天子如是如是諸天子色即
是薩婆若薩婆若即是色乃至一切種智即
是薩婆若薩婆若即是一切種智色如相乃
至一切種智如相一如無二無別諸天子以
是義故佛初成道時心樂嘿然不樂説法
何以故是諸佛阿耨多羅三藐三菩提法甚
深難見難解不可思惟知微妙寂滅智者能
知一切世間所不能信何以故阿耨多羅
三藐三菩提無得者無得處無得時是名諸
法甚深相所謂無有二法諸天子如虚空
甚深故是法甚深如甚深故是法甚深法性
甚深實際甚深不可思議無邊甚深故是法
甚深無來無去甚深故是法甚深不生不滅
無垢無淨無知無得甚深故是法甚深諸天
子我甚深乃至知者見者甚深故是法甚深
諸天子色甚深受想行識甚深故是法甚深
檀波羅蜜甚深乃至般若波羅蜜甚深故是法
甚深内空乃至無法有法空甚深故是法甚
深四念處甚深乃至一切種智甚深故是法
甚深爾時欲色界諸天子白佛言世尊
是所説法一切世間所不能信世尊是甚深
法不爲受色故説不爲捨色故説不爲受
受想行識故説不爲捨受想行識故説不爲
受須陀洹果故説不爲捨須陀洹果故説乃
至不爲受一切種智故説不爲捨一切種智
故説諸世間皆受著行所謂色是我是我
所受想行識是我是我所乃至十八不共法
是我是我所須陀洹果是我是我所乃至一
切種智是我是我所佛告諸天子如是如
是諸天子是法非爲受色故説非爲捨色故
説乃至非爲受一切種智故説非爲捨一切
種智故説諸天子若有菩薩爲受色故行
乃至爲受一切種智故行是菩薩不能修般
若波羅蜜不能修禪波羅蜜毘梨耶波羅蜜
羼提波羅蜜尸羅波羅蜜不能修檀波羅蜜
乃至不能修一切種智者須菩提白佛言
世尊是法隨順一切法云何是法隨順一切
法是法隨順般若波羅蜜乃至隨順檀波羅
蜜是法隨順内空乃至隨順無法有法空
是法隨順四念處乃至隨順一切種智是法
無礙不礙於色不礙受想行識乃至不礙一
切種智諸天子是法名無礙相如虚空等
故如法性法住實際不可思議性等故空無
相無作等故是法不生相色不生不可得故
受想行識不生不可得故乃至一切種智不
生不可得故是法無處色處不可得故受想
行識處不可得故乃至一切種智處不可得
故是時欲色界諸天子白佛言世尊須菩
提是佛子隨佛生何以故須菩提所説皆與
空合爾時須菩提語諸天子汝等言須菩提
是佛子隨佛生云何爲隨佛生諸天子如
相故須菩提隨佛生何以故如來如相不來
不去須菩提如相亦不來不去是故須菩提
隨佛生復次須菩提從本已來隨佛生何
以故如來如相即是一切法如相一切法如
相即是如來如相是如相中亦無如相是故
須菩提
爲隨佛生復次如來如常住相須菩提如亦
常住相如來如相無異無別須菩提如相亦
無異無別是故須菩提爲隨佛生如來如相
無有礙處一切法如相亦無礙處是如來
如相一切法如相一如無二無別是如相無
作終不不如是故是如相一如無二無別
是故須菩提爲隨佛生如來如相一切處無
念無別須菩提如相亦如是一切處無念無
別如來如相不異不別不可得須菩提如相
亦如是以是故須菩提爲隨佛生如來如相
不遠離諸法如相是如終不不如是故須
菩提如不有異爲隨佛生亦無所隨復次
如來如相不過去不未來不現在諸法如相
亦不過去不未來不現在是故須菩提爲隨
佛生復次如來如不在過去如中過去如亦
不在如來如中如來如不在未來如中未來
如不在如來如中如來如不在現在如中現
在如不在如來如中過去未來現在如如來
如一如無二無別色如如來如受想行
識如如來如是色如受想行識如如來如一
如無二無別我如乃至知者見者如如來如
一如無二無別檀波羅蜜如乃至般若波羅
蜜如内空如乃至無法有法空如四念處如
乃至一切種智如如來如一如無二無別
須菩提菩薩摩訶薩得是如故名爲如來
説是如相品時是三千大千世界大地六種
振動東踊西沒西踊東沒南踊北沒北
踊南沒中央踊四邊沒四邊踊中央沒
論問曰若般若波羅蜜無不甚深何以或
時讃甚深答曰般若波羅蜜中或時分別
諸法空是淺或時説世間法即同涅槃是
深色等諸法即是佛法聽者聞説心信佛
語自智慧不及故言甚深譬如河水有洄
復深處有淺處問曰諸天所讃法甚深一
切世間所不能信何用説爲答曰一切有
二種一者名字一切二者實一切如此中
説名字一切以多不信故言一切如此
中説微妙寂滅智者能知知者必有信先
信後知故復次是般若波羅蜜惟佛能知
衆生聞所説而信者此中不名爲信智慧
知已名爲信問曰若爾者何以言微妙智者
能知答曰一切世間無能遍盡知諸佛智
者寂滅智者能知少分如須陀洹於無上
道得少分所謂斷三結如是諸道展轉増
多若世間都不信者云何有諸道以是故
言寂滅智者能知阿耨多羅三藐三菩提即
是般若波羅蜜但名字異在菩薩心中爲
般若在佛心中名阿耨多羅三藐三菩提
是中説色等法即是薩婆若薩婆若即是
色等法此中説色等法如薩婆若如無二無
別佛可諸天子意更説因縁如名色等諸
法眞實相譬如除宮殿及諸陋廬如燒栴
檀及雜木其處虚空無異色及薩婆若等
諸法求其實皆是如以是義故佛初成道
時心樂嘿然不樂説法知甚深法凡夫
人難悟故復次是法無二故甚深如虚空
故甚深如法性等甚深故甚深爾時諸天子
知是法無可取相白佛言是所説法一切
世間所不能信是法不爲受色等法故
説佛可其言若有菩薩爲受色等故行菩
薩道不能修般若波羅蜜等諸功徳須菩
提白佛言世尊是般若波羅蜜相隨順一
切法無所障礙何以故於般若波羅蜜亦
不著説不障礙因縁如虚空等故譬如壁
中先有空相小兒以橛釘之力少故不入大
力者能入行者亦如是色等諸法中自有如
實相智慧力少故不能令空大智者能知
是故説諸法無礙如虚空平等色等法不生
亦不可得以是故名不生非但色等不生
若不生法可得則非畢竟空非名無得無
住處亦如是爾時諸天子白佛言世尊須
菩提隨佛生何以故所知所説皆與空合
復次經説有三種子一者不隨順生二者隨
順生三者勝生世人皆願二種子隨順子
勝子佛法中惟欲一種隨順生以無有
勝佛故佛子有五皆從口生法生須陀洹
乃至阿羅漢入正位菩薩辟支佛雖佛法中
種因縁無佛時自能得道不得言從佛口
生因縁遠故諸漏盡者是隨順生須菩提於
漏盡中常樂畢竟空是隨順生何以故所
行法不可破壞如虚空佛法如是相是名
隨佛生問曰何以不説入法位菩薩隨順
佛生答曰有人言漏未盡故不説須菩提
漏盡故説有人言入無餘涅槃者是第一
清淨阿羅漢末後身住有餘涅槃近無餘
涅槃門故説菩薩雖有深利智慧往返生
死中是故不説有人言般若有二種一者
唯與大菩薩説二者三乘共説共聲聞説中
須菩提是隨佛生但與菩薩説時不説須
菩提隨佛生何以故法性生身大菩薩是中
無有結業生身但有變化生身滅三毒出
三界教化衆生淨佛世界故住於世間
此中都無一切聲聞人佛大慈悲心菩薩心亦
爾是名菩薩隨生須菩提但取涅槃故
不説隨生此經共二乘説須菩提知般若
波羅蜜甚深法性生身菩薩力大諸天雖
讃不應受語諸天子言諸法如一相所謂
無相是因縁故隨佛生如不異故如經中
説如如來如相不來不去須菩提如相亦不
來不去
復次如來如畢竟空一切法如亦畢竟空一
切法如中攝須菩提如是故須菩提用如來
如故隨佛生復次如如來如無憶想分別
常住如虚空須菩提如亦如是是故須菩提
隨佛生復次如如來如得無礙解脱故一
切法中無罣礙一切法如亦如是於一
切法中亦無罣礙如來如一切法如一如無
異須菩提如亦入一切法如故是以隨佛
生復次諸法如相無作無作者如來如相
亦如是須菩提如一切法如攝故隨佛生復
次如如來如相一切處常無憶想分別須菩
提如一切法如攝故隨佛生復次如來如相
不離一切法如正觀一切法名爲佛一切
法是因縁佛是果報是故説如來如不離一
切法如是如實故常如無不如時須菩提
如亦如是不異故隨佛生亦無法可隨復
次如來如相無憶想分別出過三世一切法
如亦如是須菩提如亦出三世是故隨佛
生復次如來如不在過去如中何以故如來
空過去亦畢竟空是故空不在空中住譬
如虚空不住虚空中未來現在亦如是三
世如如來如不二不分別者三世如空無相
無生無滅等如來如亦如是三世如無障
礙如過去世無窮無邊未來世亦無窮無邊
現在世亦無窮無邊如來如亦如是此三
世十方無窮無邊須菩提如亦如是復次
五衆如乃至一切種智如如來如無二無
別何以故色等諸法和合故有如來如是如
來不得言但是色等法亦不得言離色等
法亦不得言色等法在如來中亦不得言
如來在色等法中亦不得言色等法屬如
來亦不得言無如來五衆色等法中假名
如來如來如即是一切法如是故説色等法
如如來如不二不別凡夫人見有二有別聖
人觀無二無別聖人可信凡夫人所見不
可信佛語須菩提是名爲如佛因此如
故名爲如來如來者如實行來到佛法中
説是如時地六種震動如上説
經是時諸欲天子諸色天子以天末栴檀香
散佛上及散須菩提上白佛言未曾有也世
尊須菩提以如來如隨佛生須菩提復爲
諸天子説言諸天子須菩提不從色中隨佛
生亦不從色如中隨佛生不離色隨佛生
亦不離色如隨佛生須菩提不從受想行識
中隨佛生亦不從受想行識如中隨佛生不
離受想行識隨佛生亦不離受想行識如隨
佛生乃至不從一切種智中隨佛生亦不從
一切種智如中隨佛生不離一切種智隨佛
生亦不離一切種智如隨佛生須菩提不從
無爲中隨佛生亦不從無爲如中隨佛生不
離無爲隨佛生亦不離無爲如隨佛生何
以故是一切法皆無所有不可得無隨生者
亦無隨生法
爾時舍利弗白佛言世尊是如實不虚法相
法住法位甚深是中色不可得色如不可得
何以故色尚不可得何況色如當可得受
想行識不可得受想行識如不可得何以故
受想行識尚不可得何況受想行識如當可
得乃至一切種智不可得一切種智如不可
得何以故一切種智尚不可得何況一切種
智如當可得佛告舍利弗如是如是舍利弗
是如實不虚法相法住法位甚深是中色不
可得色如不可得何以故色尚不可得何況
色如當可得乃至一切種智不可得一切種
智如不可得何以故一切種智尚不可得
何況一切種智如當可得舍利弗説是如相
時二百比丘不受一切法故漏盡得阿羅
漢五百比丘尼遠塵離垢諸法中得法眼
淨生天人中五千諸菩薩摩訶薩得無生
忍法六千菩薩諸法不受故漏盡心得
解脱成阿羅漢舍利弗是六千菩薩先世
値五百佛親近供養於五百佛法中行布施
持戒忍辱精進禪定無般若波羅蜜無方便
力故行別異相作是念是施是持戒是忍辱
是精進是禪定無般若波羅蜜無方便力故
布施持戒忍辱精進禪定行別異相行別
異相故不得無異相不得無異相故不得入
菩薩位不得入菩薩位故得須陀洹果乃至
阿羅漢果舍利弗菩薩摩訶薩雖有道若空
若無相若無作法遠離般若波羅蜜無方便
力故便於實際作證取聲聞乘
舍利弗白佛言世尊何因縁故倶行空無
相無作法遠離方便力故於實際作證取聲
聞乘菩薩摩訶薩亦修空無相無作法有方
便力故得阿耨多羅三藐三菩提佛告舍利
弗有菩薩遠離薩婆若心修空無相無作法
無方便力故取聲聞乘舍利弗復有菩薩摩
訶薩不遠離薩婆若心修空無相無作法有
方便力故入菩薩位得阿耨多羅三藐三菩
提
舍利弗譬如有鳥身長百由旬若二百三
百由旬而無有翅從三十三天自投閻浮提
舍利弗於汝意云何是鳥中道作是念欲還
上三十三天能得還不不得也世尊舍利
弗是鳥復作是願到閻浮提欲使身不痛不
惱舍利弗於汝意云何是鳥得不痛不惱
不舍利弗言不得也世尊是鳥到地若痛若
惱若死若死等苦何以故世尊是鳥身大
而無翅故舍利弗菩薩摩訶薩亦如是雖如
恒河沙等劫修布施持戒忍辱精進禪定發大
事生大心爲得阿耨多羅三藐三菩提故受無
量願是菩薩遠離般若波羅蜜方便力故
若墮阿羅漢若墮辟支佛道何以故是菩薩
遠離薩婆若心布施持戒忍辱精進禪定無
般若波羅蜜無方便力故墮聲聞地若辟支
佛道中舍利弗菩薩摩訶薩雖念過去未
來現在諸佛持戒禪定智慧解脱解脱知見
取相受持是人不知不解諸佛戒定慧解脱
解脱知見但聞空無相無作名字聲而取
名字聲迴向阿耨多羅三藐三菩提菩薩摩
訶薩若如是迴向住聲聞辟支佛地中不能
得過何以故遠離般若波羅蜜及方便力
持諸善根迴向阿耨多羅三藐三菩提故舍
利弗有菩薩摩訶薩從初發意已來不遠
離薩婆若心行布施持戒忍辱精進禪定不
遠離般若波羅蜜及方便力故不取相於
過去未來現在諸佛戒定慧解脱解脱知見
不取空解脱門相不取無相無作解脱門相
舍利弗當知是菩薩摩訶薩不墮聲聞辟支
佛道直至阿耨多羅三藐三菩提何以故
是菩薩摩訶薩從初發心已來行布施不取
相持戒忍辱精進禪定不取相過去未來現
在諸佛戒定慧解脱解脱知見不取相
舍利弗是名菩薩方便力以離相心行布施
持戒忍辱精進禪定乃至離相心行一切種
智舍利弗白佛言世尊如我解佛所説義
若菩薩摩訶薩不遠離般若波羅蜜方便力
當知是菩薩近阿耨多羅三藐三菩提何以
故是菩薩摩訶薩從初發心已來無法可知
若色若受想行識乃至一切種智世尊有求
菩薩道善男子善女人遠離般若波羅蜜方
便力當知是人於阿耨多羅三藐三菩提或
得或不得何以故世尊是求菩薩道善男
子善女人所有布施皆取相所有持戒忍辱
精進禪定皆取相以是故是善男子善女人
於阿耨多羅三藐三菩提不定世尊以是因
縁故菩薩摩訶薩欲得阿耨多羅三藐三菩
提不應遠離般若波羅蜜方便力是菩薩摩
訶薩住般若波羅蜜方便力中以無得無相
心應修布施持戒忍辱精進禪定乃至以
無得無相心應修一切種智
論釋曰諸天子歡喜以末栴檀香散佛及
須菩提上歎言希有世尊須菩提以如來
如隨佛生者諸天子意謂須菩提智慧力故
令一切法皆如佛法是故説隨佛生
須菩提知諸天子心少貴尚是諸法如是故
須菩提欲斷諸天子心故説是如畢竟空
相以四種破著如心所謂須菩提不在色
中不在色如中不以色等不以色等如
不離色等不離色等如隨佛生佛此中
自説因縁此法皆空不可得舍利弗言世
尊是如甚深是如中但色等法不可得何況
色等法如當可得問曰何者是色等法何者
是色等法如答曰色等法眼所見等諸法
如名色等法實相不虚誑人於色等如法
中錯謬故或起不善業墮惡道中或起善
業生於人天中終歸磨滅還生諸苦或
起無漏業應求大利而取小乘不得畢
竟清淨如相故色等法皆是作法有爲虚妄
從顛倒生凡夫所憶想分別行處是故色
等法虚妄不即是如知色等法如實故即是
如因色等法得如名是故言不離色等
法得如色等法入如中皆一相無異是故
須菩提謙言非但我隨佛生一切法亦如
是相舍利弗讃歎須菩提所説色等法亦畢
竟空何況如因若空何況果聞如是甚深
如相衆生各得道利益
問曰是般若波羅蜜爲菩薩説何故六千
人成阿羅漢道答曰佛知必有難者自爲
舍利弗説因縁是人無般若波羅蜜無方
便力過去作功徳無方便故邪行不正是
人離般若波羅蜜故深著善法今從佛聞
般若波羅蜜深厭世間慈悲心薄故求自利
不受一切法即得阿羅漢於般若無咎
如人持器詣海隨器大小各自取足問
曰如經説六千菩薩無般若波羅蜜方便
力故行五波羅蜜不得是無分別法作阿
羅漢若一切聖人皆得無爲法得無爲法
即是無分別何以此中説不得無分別法
作阿羅漢答曰非説今世聽法時乃是過
去五百世時不得般若方便修集五波
羅蜜功徳以是故言不得無分別失菩薩
信等五根失菩薩信等五根故雖聞般若
不得如菩薩所聞即於實際作證問曰
倶行空無相無作何以一人得作佛一人
作阿羅漢答曰雖有種種因縁得阿羅漢
大因縁所謂離薩婆若心行空等故大鳥
者金翅鳥在於天上如此間人鳥雀等無
異是鳥所以不來者此鳥食龍翅出毒
風扇一切人眼失明故是鳥初出𣫘羽翼
未成意欲飛去即時墮落中道心悔我未
應飛還欲住本天上舍摩梨樹上是鳥身
大羽翼未成不能擧身鳥身是菩薩身大
者世世廣集五波羅蜜功徳無兩翅者是
無般若波羅蜜無方便須彌山者是三界
虚空是無量佛法未應飛而飛者是菩薩功
徳未成滿欲行菩薩三解脱門欲遊無量
佛法虚空中而自退沒是心雖欲願作佛
而不能得若死者是阿羅漢道死等者辟支
佛道若病若惱者失菩薩本願功徳佛自結
句乃至住是無得無相心中應布施等此
經中合喩義自明了故不説
經爾時欲色界諸天子白佛言世尊阿耨
多羅三藐三菩提難得何以故是菩薩摩訶
薩應知一切諸法已得阿耨多羅三藐三菩
提是法亦不可得佛言如是如是諸天
子阿耨多羅三藐三菩提難得我亦得一切
法一切種智已得阿耨多羅三藐三菩提
亦無所得無能知無可知亦無知者何以故
諸法畢竟淨故須菩提白佛言世尊如佛所
説阿耨多羅三藐三菩提難得如我解佛所
説義我心思惟是阿耨多羅三藐三菩提易
得何以故無有得阿耨多羅三藐三菩提者
亦無可得法一切法一切法相空無法可得
無能得者何以故一切法空故亦無法可
増亦無法可減所謂布施持戒忍辱精進禪
定乃至一切種智是法皆無可得者無能得
者世尊以是因縁故我意謂阿耨多羅三
藐三菩提爲易得何以故世尊色色相空
受想行識識相空乃至一切種智一切種智
相空舍利弗語須菩提若一切法空如虚空
虚空不作是念我當得阿耨多羅三藐三菩
提若菩薩摩訶薩信解一切諸法空如虚空
是阿耨多羅三藐三菩提易得者今恒河沙
等諸菩薩摩訶薩求阿耨多羅三藐三菩提
何以故退還須菩提以是故知阿耨多羅三
藐三菩提不易得須菩提語舍利弗於意
云何色於阿耨多羅三藐三菩提退還不舍
利弗言不受想行識於阿耨多羅三藐三菩
提退還不舍利弗言不乃至一切種智於阿
耨多羅三藐三菩提退還不舍利弗言不離
色有法於阿耨多羅三藐三菩提退還不舍
利弗言不離受想行識有法於阿耨多羅三
藐三菩提退還不舍利弗言不乃至離一切
種智有法於阿耨多羅三藐三菩提退還不
舍利弗言不舍利弗於意云何色如相於
阿耨多羅三藐三菩提退還不舍利弗言不
受想行識如相乃至一切種智如相於阿耨
多羅三藐三菩提退還不舍利弗言不離色
如相有法於阿耨多羅三藐三菩提退還不
舍利弗言不離受想行識如相乃至離一切
種智如相有法於阿耨多羅三藐三菩提退
還不舍利弗言不舍利弗於意云何如於阿
耨多羅三藐三菩提退還不舍利弗言不
法性法住法位實際不可思議性於阿耨
多羅三藐三菩提退還不舍利弗言不舍利
弗於意云何離如有法於阿耨多羅三藐三
菩提退還不
舍利弗言不離法性法住法位實際不可思
議性有法於阿耨多羅三藐三菩提退還不
舍利弗言不須菩提語舍利弗言若諸法
畢竟不可得何等法於阿耨多羅三藐三菩
提退還舍利弗語須菩提如須菩提所説是
法忍中無有菩薩於阿耨多羅三藐三菩提退
還者若不退還佛説求道者有三種阿羅漢
道辟支佛道佛道是三種爲無分別如須菩
提説獨有一菩薩求佛道是時富樓那彌多
羅尼子語舍利弗應當問須菩提爲有一菩
薩乘不
爾時舍利弗問須菩提須菩提爲欲説有一
菩薩乘須菩提語舍利弗於諸法如中欲
使有三乘人聲聞乘辟支佛乘佛乘耶舍利
弗言不也舍利弗三乘分別中有如可得不
舍利弗言不也舍利弗是如有若一相若二
相若三相不舍利弗言不也舍利弗汝欲於
如中乃至有一菩薩不舍利弗言不也如是
四種中三乘人不可得舍利弗云何作是念
是求聲聞乘人是求辟支佛乘人是求佛
乘人舍利弗菩薩摩訶薩聞是諸法如相心
不驚不沒不悔不疑是名菩薩摩訶薩能成
就阿耨多羅三藐三菩提爾時佛讃須菩提
言善哉善哉須菩提汝所説者皆是佛力須
菩提若菩薩摩訶薩聞説是如無有諸法別
異心不驚不怖不畏不難不沒不悔當知是
菩薩能成就阿耨多羅三藐三菩提舍利弗
白佛言世尊成就何等菩提佛言成就佛阿
耨多羅三藐三菩提論釋曰爾時諸天子
作是念白佛言世尊阿耨多羅三藐三菩
提難得何以故一切法畢竟空而菩薩求
佛道觀行修集成佛度衆生是法亦不可得
佛可其言自身爲證我坐道場以一切種
得一切法亦無一定相可得須菩提言世
尊如我意阿耨多羅三藐三菩提易得一
切法畢竟常空故是中無得者無可得法無
障無礙無所修無所斷故爾時舍利弗言若
佛道易得者何以故恒河沙等無量菩薩求
佛道若一若二作佛餘者皆退還須菩提答
舍利弗色於阿耨多羅三藐三菩提退還不
受想行識乃至一切種智退還不答言不也
何以故色等法畢竟空無有退還色等法
如無二相亦無分別故無退還離色等法
更有法退還不答言離色等更無有法是
故言不也離色等法如更有法退還不答
言如破色等法已如亦自空是故言不法
性法位乃至不可思議性亦如是須菩提語
舍利弗若法無退還何以故言如恒河沙
等菩薩退還舍利弗答如須菩提所説法忍
中則無退還法忍者是法門法修法行入須
菩提所説法門中則無退還出是法門則
有退還舍利弗雖現受須菩提語亦自
引佛法作難若無退者盡當作佛何以説
有三乘須菩提還以如相四句破三乘佛
歎須菩提善哉若菩薩聞如中無三乘分
別不恐怖是菩薩即能成無上道問曰若
佛説菩薩成阿耨多羅三藐三菩提舍利弗
何以故問成就何等菩提答曰各各有無
上舍利弗疑故問何等道無上答大乘無上
復次須菩提以畢竟空智慧破著三乘心
佛讃善哉須菩提言菩薩聞是心不沒不
怖則能成就阿耨多羅三藐三菩提舍利
弗問三乘菩提無定相今言成就菩提成
何等菩提佛言成就佛阿耨多羅三藐三菩
提若入畢竟空門一切法盡一相若出畢
竟空三乘則有異今佛分別諸法故説有
上中下乘不爲畢竟空故説
經須菩提白佛言世尊若菩薩摩訶薩欲
成就阿耨多羅三藐三菩提應云何行佛言
應起等心於一切衆生亦以等心與語無
有偏黨於一切衆生中起大慈心亦以大慈
心與語於一切衆生中下意亦以下意與語
於一切衆生中應生安隱心亦以安隱心與
語於一切衆生中應生無礙心亦以無礙心
與語於一切衆生中應生無惱心亦以無
惱心與語於一切衆生中應生愛敬心如父
如母如兄如弟如姊如妹如兒子如親族知
識亦以愛敬心與語是菩薩摩訶薩亦應
自不殺生亦教人不殺生讃不殺生法歡
喜讃歎諸不殺生者乃至自行不邪見亦教
他人不行邪見讃不邪見法歡喜讃歎不邪
見者如是須菩提菩薩摩訶薩欲成就阿
耨多羅三藐三菩提當如是行復次須菩提
菩薩摩訶薩欲成就阿耨多羅三藐三菩提
應自行初禪亦教他人行初禪讃歎行初禪
法歡喜讃歎行初禪者二禪三禪四禪亦如
是復次須菩提菩薩摩訶薩欲成就阿耨
多羅三藐三菩提應自行慈心亦教人行慈
心讃歎行慈心法歡喜讃歎行慈心者悲
喜捨心亦如是自行虚空處亦教人行虚空
處讃歎行虚空處法歡喜讃歎行虚空處
者識處無所有處非有想非無想處亦如
是
自具足檀波羅蜜亦教人具足檀波羅蜜
讃歎具足檀波羅蜜法歡喜讃歎具足檀波
羅蜜者尸羅羼提毘梨耶禪般若波羅蜜亦
如是復次菩薩摩訶薩欲成就阿耨多羅三
藐三菩提自行内空亦教人行内空讃歎
行内空法歡喜讃歎行内空者乃至無法
有法空亦如是自行四念處亦教人行四念
處讃歎行四念處法歡喜讃歎行四念處
者乃至八聖道分亦如是自修空三昧無相
無作三昧亦教人修空無相無作三昧讃
歎修空無相無作三昧法歡喜讃歎修空無
相無作三昧者自行八背捨亦教人行八背
捨讃歎行八背捨法歡喜讃歎行八背捨者
自行九次第定亦教人行九次第定讃歎行
九次第定法歡喜讃歎行九次第定者自具
足佛十力亦教人具足佛十力讃歎具足佛
十力法歡喜讃歎具足佛十力者自行四無
所畏四無礙智十八不共法大慈大悲亦教
人行四無所畏乃至大慈大悲讃歎行四無
所畏乃至大慈大悲法歡喜讃歎行四無所
畏乃至大慈大悲者自逆順觀十二因縁亦
教人逆順觀十二因縁讃歎逆順觀十二因
縁法歡喜讃歎逆順觀十二因縁者須菩
提菩薩摩訶薩欲成就阿耨多羅三藐三菩
提應如是行復次須菩提菩薩摩訶薩欲
成就阿耨多羅三藐三菩提自應知苦斷集
滅證修道亦教人知苦斷集滅證修道
讃歎知苦斷集滅證修道法歡喜讃歎知苦
斷集滅證修道者自生須陀洹果證智而
不證實際亦教人著須陀洹果中讃歎須陀
洹果法歡喜讃歎得須陀洹果者斯陀含果
阿那含果阿羅漢果亦如是自生辟支佛道
證知而不證辟支佛道亦教人著辟支佛道
中讃歎辟支佛道法歡喜讃歎得辟支佛道
者自入菩薩位亦教人入菩薩位讃歎入
菩薩位法歡喜讃歎入菩薩位者自淨佛世
界成就衆生亦教人淨佛世界成就衆生
讃歎淨佛世界成就衆生法歡喜讃歎淨佛
世界成就衆生者自起菩薩神通亦教人
起菩薩神通讃歎起菩薩神通法歡喜
讃歎起菩薩神通者自生一切種智亦教
人生一切種智讃歎生一切種智法歡喜
讃歎生一切種智者自斷一切結使習亦
教人斷一切結使習讃歎斷一切結使習法
歡喜讃歎斷一切結使習者須菩提菩薩摩
訶薩欲成就阿耨多羅三藐三菩提應如是
行復次須菩提菩薩摩訶薩欲成就阿耨
多羅三藐三菩提自取壽命成就亦教人取
壽命成就讃歎取壽命成就法歡喜讃歎取
壽命成就者自成就法住亦教人成就法住
讃歎成就法住法歡喜讃歎成就法住者
須菩提菩薩摩訶薩欲成就阿耨多羅三藐
三菩提應如是行亦應如是學般若波羅蜜
方便力是菩薩如是學如是行時當得無
礙色得無礙受想行識乃至得無礙法住何
以故是菩薩摩訶薩從本已來不受色不受
受想行識乃至不受一切種智何以故色
不受者爲非色乃至一切種智不受者爲非
一切種智説是菩薩行品時二千菩薩得
無生法忍論釋曰須菩提問菩薩欲成
無上道者云何應行佛答應起等心於一
切衆生無有偏黨五衆和合假名衆生如
車如林一切衆生者盡擧十方六道無有
遺餘一切衆生法各行三分怨親中人佛今
教菩薩等心一切衆生皆有親愛想莫生
怨心莫生中人心復次衆生有二種愛及
憎佛言於一切衆生離是二心莫生憎愛
愛者貪欲煩惱心不應行當行慈愛心世
間法愛念妻子牛馬等憎惡怨賊等菩薩轉
此世間法但行慈愛心於一切衆生復次等
心者菩薩生法喜於一切衆生欲令皆至
佛道菩薩自捨憎愛心亦捨衆生憎愛心
加己世間有三種人惡大惡惡中惡善大
善善中善惡者如人以惡事加己還報之
以惡事諸佛法於一切衆生平等心不應
起惡念何況起身行口行大惡者如無人
侵己而以惡加人惡中惡者如人以好
心供給慈念而反以惡心毀害如是等惡
名惡中惡善者如人以好事於己還以
善報大善者如人於己無善而以善事利
益善中善者如人以惡事害於己而以
善事乃至身命供養是名善中善菩薩捨
是三惡過是二種善行第六心於一切衆
生問曰是菩薩未得法身云何能行是心
答曰是菩薩求無上道應行無上法受如
是難爲苦行乃成無上道譬如估客於
險道中備受諸苦乃得大利復次是菩薩
聞佛法正體所謂畢竟空無我無我所無
一定實法所見所聞所知皆是虚誑如幻如
夢深信是法故能以身命供養怨賊復次
菩薩知此身從罪業煩惱顛倒因縁生所見
所聞皆是虚誑罪垢之本若有人來欲加害
於我我宜歡喜受之以此弊身而得無上
道利何爲不與復次菩薩發心深愛衆生
欲利益故自以己身供養怨賊欲令衆
生効己所行以有衆生説法教者不必
肯受故以身教令其信受復次多有人發
言求無上道而身行不稱亦以是故菩薩
以身教之令堅心行此難事欲求無上
道當行善中善法爲此難事爾乃可得如
是等無量因縁自以身命供養怨賊問曰
等心慈心有何等異答曰等心者是四無
量心慈心者是一無量有人言初捨怨親是
等心後加愍念是慈心復次有人言等心者
觀衆生如如實際法性是法皆無爲無量故
等愛念衆生是名慈心所以不説悲心
者悲心或憂念衆生積集此心心則退沒
或有衆生不愛菩薩悲念言汝何以不自
憂其身而念他人慈心無如是事易攝
衆生故但説慈心問曰若衆生有三種上
中下菩薩福徳智慧積集故應是大人云何
言於一切衆生中起下意答曰菩薩作
是念一切法無常一切衆生上中下皆歸磨
滅是中何者是大何者是小人以世法故
有大小復次大小不定此國以爲大餘國
以爲小於此爲大於彼爲小如今世卑賤
後世爲天王如是業因縁在世間輪轉貴
賤大小無定如水火貴賤隨時用捨無定
復次菩薩雖有功徳知是功徳畢竟空如
幻如夢不著此功徳不有是大小復次
一切衆生中有佛道因縁者唯佛能知菩薩
作是念若我以衆生形貎才能以此事
輕者則爲輕未來佛若輕佛則爲永了復
次菩薩作是念我誓度一切衆生若衆生無
所得我則孤負衆生譬如主人請客則應
敬客而自卑若無所供設是則負愧於客
復次以自大心故則喜生瞋恚憍慢是瞋之
本瞋是一切重罪之根若菩薩於衆生起
下心衆生若罵若打則無恚恨譬如大家打
奴奴不敢瞋恨若菩薩自高意下衆生者
衆生侵害忿然生怒如奴打大家則起瞋
怒下意有如是等種種利益故菩薩應當
行安隱心者與今世後世究竟樂非如父
母知識與現世樂菩薩若以等心慈心下心
利益衆生時若有不知恩人來惱菩薩不
信所行謂爲欺誑爲求名故無有實事
又爲魔所使來惱菩薩惡中之惡不識恩
分菩薩等心於此通達無礙得是無礙心
已衆生雖有大罪大過但欲利益不生惱
心慈心安隱無礙不惱心譬如孝子愛敬
父母如兄如弟如姊妹如兒女無婬欲
心而生愛敬慈念世人但能愛敬所親菩
薩普及一切得是柔軟清淨好心名衆生
忍是法忍初門次行十善道十善道有佛無
佛世間常有是善法教菩薩先以四十種
行行是十善道何以故是菩薩深念善法
心慈衆生故難欲凡夫法有十二事亦以
四十八種行六波羅蜜乃至法住是客法有
佛説則有菩薩行上來舊法客法本末具足
今世得善法智慧無礙捨身得法身無礙
隨意至十方教化衆生於十方佛前修集
善法聞是法時二千菩薩得無生法忍者
是品説如微妙深法亦説有行善門智門
二行具足但説如法所利少若説有法所
利亦少今説有無二法具足故得無生法
忍譬如二輪具足故能有所至此中善説
二諦故二千菩薩得無生法忍
大智度論卷第七十二

大智度論釋阿毘跋致品第五十
五卷七
十三
　　聖者龍樹造
　　後秦龜茲國三藏鳩摩羅什譯
經須菩提白佛言世尊以何等行何等類
何等相貎知是阿鞞跋致菩薩摩訶薩佛告
須菩提若菩薩摩訶薩能知凡夫地聲聞地
辟支佛地佛地是諸地如相中無二無別
亦不念亦不分別入是如中聞是事直過無
疑何以故是如中無一無二相故是菩薩
摩訶薩亦不作無益語但説利益相應語不
視他人長短須菩提以是行類相貎知是
阿鞞跋致菩薩摩訶薩須菩提言世尊復
以何等行類相貎知是阿鞞跋致菩薩摩
訶薩佛告須菩提若菩薩摩訶薩能觀一
切法無行無類無相貎當知是名阿鞞跋致
菩薩摩訶薩須菩提白佛言世尊若一切
法無行無類無相貎菩薩於何等法轉名不
轉佛言若菩薩摩訶薩色中轉受想行識中
轉是名菩薩不轉復次須菩提菩薩摩訶薩
檀波羅蜜中轉乃至般若波羅蜜中轉内空
中乃至無法有法空中轉四念處中乃至十
八不共法中轉聲聞辟支佛地中轉乃至阿
耨多羅三藐三菩提中轉當知是菩薩摩訶
薩不轉何以故須菩提色性無是菩薩何
所住乃至阿耨多羅三藐三菩提性無是菩
薩何所住復次須菩提菩薩摩訶薩不觀
外道沙門婆羅門面類言語不作是念是諸
外道若沙門若婆羅門實知實見若説正見
無有是事復次菩薩不生疑不著戒取不墮
邪見亦不求世俗吉事以爲清淨不以華香
瓔珞幡蓋伎樂禮拜供養餘天須菩提以
是行類相貎當知是名阿鞞跋致菩薩摩訶
薩復次須菩提阿鞞跋致菩薩摩訶薩常
不生不賤家乃至不生八難之處常不受女
人身須菩提以是行類相貎當知是名阿
鞞跋致菩薩摩訶薩復次須菩提菩薩摩訶
薩常行十善道自不殺生不教人殺生讃
歎不殺生法歡喜讃歎不殺生者乃至自不
邪見不教人邪見不讃歎邪見法不歡喜
讃歎行邪見者須菩提以是行類相貎當知
是名阿鞞跋致菩薩摩訶薩
復次須菩提菩薩摩訶薩乃至夢中亦不行
十不善道以是行類相貎當知是名阿鞞跋
致菩薩摩訶薩復次須菩提菩薩摩訶薩爲
利益一切衆生故行檀波羅蜜乃至爲
利益一切衆生故行般若波羅蜜須菩提
以是行類相貎當知是名阿鞞跋致菩薩摩
訶薩復次須菩提菩薩摩訶薩所有諸法受
讀誦説正憶念所謂修姤路乃至優波提
舍是菩薩法施時作是念是法施因縁故
滿一切衆生願以是法施功徳與一切衆生
共之迴向阿耨多羅三藐三菩提須菩提
以是行類相貎當知是名阿鞞跋致菩薩摩
訶薩復次須菩提菩薩摩訶薩於甚深法中
不疑不悔須菩提言世尊菩薩於甚深法中
何因縁故不疑不悔佛言是阿鞞跋致菩薩
都不見有法可生疑處若色受想行識乃至
阿耨多羅三藐三菩提不見是法可生疑處
悔處須菩提以是行類相貎當知是名阿
鞞跋致菩薩摩訶薩復次須菩提菩薩摩訶
薩身口意業柔軟須菩提以是行類相貎
當知是名阿鞞跋致菩薩摩訶薩復次須菩
提菩薩摩訶薩以慈身口意業成就須菩
提以是行類相貎當知是名阿鞞跋致菩薩
摩訶薩復次須菩提菩薩摩訶薩不與五蓋
倶婬欲瞋恚睡眠掉悔疑須菩提以是行類
相貎當知是名阿鞞跋致菩薩摩訶薩復次
須菩提菩薩摩訶薩一切處無所愛著須菩
提以是行類相貎當知是名阿鞞跋致菩薩
摩訶薩復次須菩提菩薩摩訶薩出入去來
坐臥行住常念一心出入去來坐臥行住擧
足下足安隱庠序常念一心視地而行須菩
提以是行類相貎當知是名阿鞞跋致菩薩
摩訶薩復次須菩提菩薩摩訶薩所著衣
服及諸臥具人不惡穢好樂淨潔少於疾病
須菩提以是行類相貎當知是名阿鞞跋致
菩薩摩訶薩復次須菩提常人身中有八萬
戸虫侵食其身是阿鞞跋致菩薩摩訶薩身
無是虫何以故是菩薩功徳過出世間
以是故是菩薩無是戸虫是菩薩功徳増益
隨其功徳得身清淨得心清淨須菩提以
是行類相貎當知是名阿鞞跋致菩薩摩訶
薩須菩提白佛言世尊云何菩薩摩訶薩
得身清淨得心清淨佛言菩薩摩訶薩隨其
所得増益善根滅除心曲心邪須菩提是
名菩薩摩訶薩身清淨心清淨以是身心清
淨故能過聲聞辟支佛地入菩薩位中須菩
提以是行類相貎當知是名阿鞞跋致菩薩
摩訶薩復次須菩提菩薩摩訶薩不貴利養
雖行十二頭陀不貴阿蘭若法乃至不貴但
三衣法須菩提以是行類相貎當知是名
阿鞞跋致菩薩摩訶薩復次須菩提菩薩摩
訶薩常不生慳貪心不生破戒心瞋動心懈
怠心散亂心不生愚癡心不生嫉妬心須
菩提以是行類相貎當知是名阿鞞跋致菩
薩摩訶薩復次須菩提菩薩摩訶薩心住不
動智慧深入一心聽受所從聞法及世間
事皆與般若波羅蜜合是菩薩摩訶薩不見
産業之事不入法性者是事一切皆見與般
若波羅蜜合以是因縁故須菩提是名阿鞞
跋致菩薩阿鞞跋致相
論問曰上來處處説阿鞞跋致相今何以
復問答曰上雖處處略説今欲廣説此中
多是阿鞞跋致相故名阿鞞跋致相品復
次上來解般若波羅蜜相次説魔因縁壞般
若波羅蜜相今説信受般若波羅蜜者是
阿鞞跋致欲説其相貎故須菩提問復次
菩薩初發心來所行因縁所得果報是阿鞞
跋致受記必當作佛如人受職已得印信
心無復疑又如聲聞人所行衆行皆爲四
沙門果阿鞞跋致是決定安隱地過凡夫
不入二乘地雖未成佛道能爲世間作
福田是事微妙難得故須菩提問其行貎
佛本命須菩提説般若波羅蜜故須菩提
問世尊阿鞞跋致有何行類相貎問曰是三
事有何等異答曰有人言是三事皆一義以
此知是阿鞞跋致非阿鞞跋致有人言行
名是阿鞞跋致菩薩身口意業異於他人
以此行表阿鞞跋致甚深智慧類者分別
知諸菩薩是阿鞞跋致非阿鞞跋致相貎者
除行類餘種種因縁得知阿鞞跋致相佛
説義趣若菩薩能具足五波羅蜜深入般
若波羅蜜方便力故不著般若波羅蜜但
觀如所謂諸法實相菩薩爾時不以凡夫
二乘地爲下賤不以佛地爲高貴入諸
法如故諸法如中無有分別二法但以如
入如更無餘事亦不分別取相何以故如
平等故能如是入者即入諸佛法藏心不
生疑更求諸法決定相是故經説須菩
提凡夫地乃至佛地如相中無二無別得
如是法名阿鞞跋致行類相貎復次略説
是義菩薩因諸法如所謂畢竟空捨一切
世間事亦不住畢竟空何以故得諸法畢
竟清淨實相故菩薩若聞是無依止法心
無疑悔不念依止自上事是阿鞞跋致正
體自是以下盡是畢竟空行果得畢竟空
故心淳熟寂滅相不説無益語所説常是
法不是非法所説皆實非妄語所言柔軟
不麁穬皆以慈悲心説不以瞋恚心所
説應時常得機會觀察人心隨其方俗今
此中略説利益之言若教佛道若二乘若
人天道若今世得非罪樂常遠離口四惡
故於衆生中慈悲心大故又能自摧薄諸
煩惱故是以能種種因縁説諸利益語問
曰聲聞人直趣涅槃可不觀他人菩薩
視衆生如子常欲教化云何不觀其長短
答曰若衆生不可伏折不可化度如是等
莫觀何以故若以好心教詔則謂嫉己如
刀刺心既無所益更増其罪是故不觀長
短復次菩薩應作是念如諸佛一切智煩
惱習盡尚不能盡度衆生何況我未得菩
薩神通未得無礙智云何能普觀衆生阿
鞞跋致有得神通者有不得者得阿鞞跋
致已別修神通道乃得若先得神通者不
具足故不能遍觀問曰須菩提初問行
相類佛何以不即答無行相類今此中方
説答曰初問時衆生未著阿鞞跋致相故
佛答或説空相或説有相今以衆生著阿
鞞跋致相欲從凡夫入阿鞞跋致地是故
佛説一切無行無類無相貎須菩提更問
若諸法盡空者何以言於何法轉名不轉
法應當從凡夫地轉於佛地不轉佛答若
菩薩能觀色等諸法空無所有轉諸著心
故於佛道中不轉色等法和合因縁生菩
薩知是有爲過罪故不應此中住諸法空
故能轉著心轉著心故名不轉復次阿鞞
跋致菩薩入正位故心決定不疑一切外
道中有實智若有實智不名外道如是
名阿鞞跋致相問曰今説不生疑後説深
法不疑是二不疑有何差別答曰今不疑者
四諦中如須陀洹所斷後不疑者於佛所知
深法中不疑是菩薩福徳智慧力故雖不
作須陀洹未作佛而能無此二疑戒取
名外道戒行此外道戒不得涅槃餘四見
皆名邪見深信業因縁果報故不求吉事
不以華香等供養天求道破憍慢根本
故常不生下賤家不障他功徳常行勸
助故不生八難處折薄婬欲遠離諂媚
心故不受女人身復次餘人雖行十善道
或一或二或三不能具足四種是菩薩大
悲心深愛善法故具足行四種常修集十
善道故乃至夢中不行十不善道餘人所
修福徳但自爲身小菩薩雖爲衆生亦自
爲己阿鞞跋致諸所作福皆爲衆生不爲
其身若福徳可以與人則盡與衆生更自
修習但不可得與故菩薩以十二部經
教化衆生亦但爲衆生不自爲己
復次菩薩信等五根利故雖未作佛於諸
法能信佛此中更説空因縁菩薩不見
色等法故無生疑處復次是菩薩常行慈
悲心故意業柔軟意業柔軟故身口慈業成
就問曰慈悲心外道亦有云何説是阿鞞跋
致相答曰外道雖有而不深不能遍念衆
生亦不常有非諸法實相和合故菩薩不
爾復次是菩薩呵五欲除五蓋入五支初
禪不與五蓋倶五蓋覆心能耗減智慧
破佛道開魔路故是菩薩知一切有爲作
法虚妄不實如幻如夢無爲法空無所有寂滅
相是故於一切處無所愛著於衆生中乃
至佛亦不著於法中乃至涅槃亦不著瞋
麁罪小菩薩已斷故不説愛深微難斷故今
説復次是菩薩深入禪定故守護一切衆
生守護一切衆生故常一心念不惱衆生
不破戒故出入來去等安詳一心擧足下
足視地而行者爲護衆生爲避亂心故
復次是菩薩久修集無量無邊善法身中無
八萬戸虫亦少於病痛故衣服臥具等常
淨潔無汚得諸法實相等善根力故身中
無八萬戸虫心清淨故身口等亦清淨離虚
誑邪曲等下賤煩惱故心清淨二事清淨故
雖行世間離諸逼迫苦惱心不厭沒故出
過聲聞辟支佛地是菩薩貴佛道故不貴
利養雖行頭陀不貴是法以是法是究
竟道因縁少分非究竟道是名阿鞞跋致菩
薩行類相貎問曰是菩薩未得佛道未斷
諸煩惱云何常不生慳貪等諸惡心答曰
阿鞞跋致菩薩得無生法忍時斷諸煩惱但
未斷習若不斷者云何常能不生諸慳貪
等障道心如經説須陀洹乃至阿羅漢即是
菩薩無生法忍復次有人言菩薩行六波羅
蜜深修集諸功徳故諸煩惱折薄心中不
生故是名常不生復次是菩薩無量世行
禪波羅蜜故心住不動積習般若故深入
智慧是菩薩知法味微妙故從他聞法一
心聽受樂法情深故所聞若三乘法若外道
及世間法自心妙故皆與般若和合不破
法相譬如壯夫無病所食之物無不消化
又如佛得最上味相雖復苦辛不美之食
在佛口中皆是上味又如煮石蜜欲熟時
種種物内中皆成石蜜妙味力盛故菩薩
亦如是般若波羅蜜力盛故種種諸法能
令皆與般若合爲一味無諸過罪復次世
間事者菩薩所起身口諸業皆爲憐愍度
衆生故此憐愍心皆入般若波羅蜜初門又
復世間諸事因縁乃至坐起行歩飮食言語
常念安隱衆生是來去等法皆入法性如
破來去中説産業之事亦如是是名阿鞞跋
致相
經復次須菩提若惡魔於阿鞞跋致菩薩
前化作八大地獄一一地獄中有千萬億菩
薩皆被燒煮受諸辛酸苦毒語菩薩言是諸
菩薩皆是阿鞞跋致佛所授記墮大地獄中
汝若爲佛授阿鞞跋致記者當入是大地獄
中佛爲授汝地獄記汝不如還捨菩薩心可
得不墮地獄得生天上須菩提若是菩薩見
是事聞是事心不動不疑不驚作是念阿鞞
跋致菩薩若墮地獄畜生餓鬼中終無是處
須菩提以是行類相貎當知是名阿鞞跋致
菩薩摩訶薩復次須菩提惡魔化作比丘
被服來至菩薩所語菩薩言汝先聞應如是
淨修六波羅蜜乃至應如是修行得阿耨多
羅三藐三菩提是事汝疾悔捨汝先於過去
未來現在諸佛所從初發心乃至法住於其
中間所作善根隨喜迴向阿耨多羅三藐三
菩提是事汝亦疾放捨若汝疾捨我當語汝
眞佛法汝先所聞皆非佛法非佛教皆是文
飾合集作耳我所説是眞佛法若是菩薩聞
作是説心驚疑悔當知是菩薩未得諸佛授
記未定住阿鞞跋致性中若是菩薩心不動
不驚不疑不悔隨順依止無作無生法不信
他語不隨他行行六波羅蜜時不隨他語
乃至行阿耨多羅三藐三菩提時亦不隨他
語須菩提譬如漏盡阿羅漢不信他語不
隨他行現見諸法實相惡魔不能轉如是須
菩提阿鞞跋致菩薩摩訶薩亦如是求聲聞
道辟支佛道人不能破壞不能折伏其心須
菩提是菩薩摩訶薩必定住阿鞞跋致地中
不隨他語乃至佛語不直信取何況求聲
聞辟支佛人及惡魔外道梵志語終無是處
何以故是菩薩不見有法可隨信者所謂色
若受想行識若色如乃至識如乃至不見阿
耨多羅三藐三菩提何況阿耨多羅三藐三
菩提如須菩提以是行類相貎當知是名阿
鞞跋致菩薩摩訶薩復次須菩提惡魔作
比丘身來到菩薩所語菩薩言汝所行者是
生死法非薩婆若道汝今身取苦盡證是時
惡魔爲菩薩用世間行説似道法是似道法
三界繋所謂骨相若初禪乃至非有想
非無想語善男子用是道用是行當得須陀
洹果乃至當得阿羅漢果汝行是道今世苦
盡汝用受生死中種種苦惱爲今是四大身
尚不用受何況當更受未來身須菩提若
是菩薩摩訶薩心不驚不疑不悔作是念是
比丘益我不少爲我説似道法行是似道法
不得至須陀洹果證不得至阿羅漢辟支佛
道證何況得至阿耨多羅三藐三菩提是菩
薩摩訶薩益復歡喜作是念是比丘益我不
少爲我説障道法我知是障道法不障學三
乘道是時惡魔知菩薩歡喜作是言善男子
汝欲見是菩薩摩訶薩供養如恒河沙等諸
佛衣被飮食臥具醫藥資生所須亦於如恒
河沙等諸佛所行檀波羅蜜尸羅波羅蜜羼
提波羅蜜毘梨耶波羅蜜禪波羅蜜般若波羅
蜜亦親近如恒河沙等諸佛諮問菩薩摩訶
薩道世尊菩薩摩訶薩云何住菩薩摩訶薩
乘云何行檀波羅蜜尸羅波羅蜜羼提波羅
蜜毘梨耶波羅蜜禪波羅蜜般若波羅蜜四
念處乃至大慈大悲是菩薩摩訶薩如佛所
教如是住如是行如是修是菩薩摩訶薩如
是教如是學尚不得阿耨多羅三藐三菩提
不得薩婆若何況汝當得阿耨多羅三藐三
菩提若菩薩摩訶薩聞是事心不異不驚
益復歡喜作是念是比丘益我不少爲我説
障道法是障道法不得須陀洹道乃至不
得阿羅漢辟支佛道何況得阿耨多羅三藐
三菩提是時惡魔知是菩薩心不沒不驚
即於是處化作多比丘語菩薩言此皆是發
意求佛道菩薩今皆住阿羅漢地是輩尚
不能得阿耨多羅三藐三菩提汝云何能得
若菩薩摩訶薩即作是念此是惡魔説相似
道行菩薩摩訶薩行般若波羅蜜不應轉阿
耨多羅三藐三菩提心亦不應墮聲聞辟支
佛道中復作是念行檀波羅蜜尸羅波羅
蜜羼提波羅蜜毘梨耶波羅蜜禪波羅蜜般若
波羅蜜乃至一切種智不得阿耨多羅三藐
三菩提無有是處須菩提以是行類相
貎當知是名阿鞞跋致菩薩摩訶薩復次須
菩提菩薩摩訶薩作是念若菩薩能如佛
所説不遠離般若波羅蜜心乃至一切種智
是菩薩終不退阿耨多羅三藐三菩提若菩
薩覺知魔事亦不失阿耨多羅三藐三菩提
以是行類相貎當知是名阿鞞跋致菩薩摩
訶薩相須菩提白佛言世尊於何法轉名
爲不轉佛言於色相轉於受想行識相轉於
十二入相十八界相婬欲瞋恚愚癡相邪
見相四念處相乃至聲聞辟支佛相乃至佛
相轉以是故名爲不退轉菩薩摩訶薩相何
以故是阿鞞跋致菩薩摩訶薩以是自相空
法入菩薩位得無生法忍乃至少許法不
可得不可得故不作不作故不生是名無生
法忍菩薩摩訶薩以是行類相貎當知是
名阿鞞跋致菩薩摩訶薩論釋曰魔了
了知是菩薩是阿鞞跋致者不復沮壞
若未了了知者則種種因縁驗試破壞或
作八大地獄化作無數菩薩在中燒煮
語菩薩言此皆是阿鞞跋致諸佛授記者
汝若受記爲受地獄記問曰惡魔何因縁
故言行善者受地獄記答曰惡魔以是菩
薩欲代一切衆生受苦故言受地獄記汝
若行福徳生天者則自爲身無豫衆生
事若菩薩聞是事心動疑悔若信受魔語
當知是未受阿鞞跋致記若菩薩聞是事
不疑不動不驚作是念阿鞞跋致得諸法
實相故不著一切法者乃至不生小罪
何況三惡道罪如火中有水水中生火無
有是處復有魔作比丘被服來語菩薩
汝先從小師聞修六波羅蜜法皆是虚妄所
集隨喜心功徳亦是虚誑汝先所聞皆是虚
誑文飾不眞非是佛口所説今我爲汝説
者眞是佛法汝疾捨之若是菩薩聞是心
動瞋疑當知諸佛未與受記譬如僞金火
燒磨打若黒若赤若白乃知非眞若菩薩
聞是不瞋不疑隨無生無滅無起無作法
行於六波羅蜜相中自知不隨於他語當
知是眞阿鞞跋致譬如阿羅漢漏盡故諸魔
事來不能破阿鞞跋致菩薩亦如是無能
降伏者自現前知諸法實相故乃至魔作
佛身來所説異於法相者亦不信受譬如
狗著師子皮諸獸見之雖怖聞聲則知是
狗何況變作餘身等此中佛自説因縁是
菩薩見色等法空故誰當隨他語復次惡
魔來作比丘身語菩薩言是六波羅蜜皆是
生死道布施等福徳因縁故欲界中受福
樂禪波羅蜜因縁故色界中受樂是般若波
羅蜜無定相故名虚誑法迴轉五道中不
能自出是生死道人誑汝言是一切種智
道我今實語汝取涅槃今世盡苦是菩薩
若默然魔即爲説似道法若觀三十六種
不淨若觀骨人若出入息因是道得四禪
四無色定汝因是禪定可得須陀洹乃至
阿羅漢汝今此身是罪因縁所生佛説彈指
頃不讃更受身何況久住生死中阿鞞跋
致菩薩聞是事心喜作是念是比丘大益
我爲我説似道法我得是似道法即知眞
道如行路人知邪逕則知正道障道亦如
是阿鞞跋致是大人貴重故不與是比丘
諍語魔見菩薩默然歡喜言是人信受
我語語菩薩言善男子有無量菩薩供養
如恒河沙等諸佛諮問奉行六波羅蜜及菩
薩道法面受佛教盡受行諸菩薩行尚不
得無上道今皆作阿羅漢汝欲見不菩
薩聞是事已默然魔於是處即化作無數
阿羅漢比丘語菩薩言是諸比丘皆久行
無上道今皆取阿羅漢汝今云何獨欲作
佛阿鞞跋致即復歡喜是比丘爲我説似道
障道法是菩薩實行六波羅蜜諸功徳定不
退墮二乘如佛所説心常不離六波羅蜜
等諸功徳不得無上道無有是處菩薩若
知是魔事則大得利益而無所失以是故
菩薩心不動轉是名阿鞞跋致相爾時須菩
提白佛言世尊於何法轉名爲不轉佛言
於色相等法中轉還上略説今廣説若菩
薩於色等相皆能轉是名行一切法性空
得無生法忍入菩薩位無生法忍者乃至
微細法不可得何況大是名無生得是
無生法不作不起諸業行是名得無生法
忍得無生法忍菩薩是名阿鞞跋致如是
等無量行類相貎是阿鞞跋致相
　　大智度論釋轉不轉品第五十六
經復次須菩提惡魔到菩薩所壞其心作
是言薩婆若與虚空等無所有相諸法亦
與虚空等空無有相虚空等諸法空無所
有相中無有得阿耨多羅三藐三菩提者亦
無有不得者是諸法皆如虚空無所有相
汝唐受勤苦汝所聞阿耨多羅三藐三菩提
皆是魔事非佛所説汝當放捨是願汝莫
長夜受是不安隱憂苦墮惡道是諸善男子
善女人聞是呵時應如是念是惡魔事壞我
阿耨多羅三藐三菩提心諸法雖如虚空無
所有自相空而衆生不知不見不解我亦以
是如虚空等無所有自相空大誓莊嚴得
一切種智爲衆生説此法令得解脱得須
陀洹果斯陀含果阿那含果阿羅漢果辟支佛
道阿耨多羅三藐三菩提須菩提菩薩摩訶
薩從初發意已來聞是法應堅固其心不動
不轉菩薩摩訶薩以是堅固心不轉不動心
行六波羅蜜當入菩薩位中須菩提白佛
言世尊不轉故名阿鞞跋致轉故亦名阿
鞞跋致佛言不轉故名阿鞞跋致轉故亦
名阿鞞跋致須菩提白佛言世尊云何不
轉故名阿鞞跋致轉故亦名阿鞞跋致佛
告須菩提若菩薩摩訶薩於聲聞地辟支佛
地不轉是故名不轉若菩薩摩訶薩於聲聞
地辟支佛地轉是故亦名不轉須菩提以是
行類相貎當知是名阿鞞跋致菩薩摩訶薩
相以是行類相貎故惡魔不能壞其意令
離阿耨多羅三藐三菩提復次須菩提阿鞞
跋致菩薩摩訶薩若欲入初禪第二第三第
四禪乃至滅定禪即得入復次須菩提阿
鞞跋致菩薩摩訶薩若欲修四念處乃至八
聖道分空無相無作三昧乃至五神通即能
修是菩薩雖修四念處乃至五神通是人不
受四念處果雖修諸禪不受諸禪果乃至
不受滅定禪果不證須陀洹果乃至不證
辟支佛道是菩薩故爲衆生受身隨其所
應而利益之須菩提以是行類相貎當知
是名阿鞞跋致菩薩摩訶薩復次須菩提
是阿鞞跋致菩薩摩訶薩常憶念阿耨多羅
三藐三菩提終不離薩婆若心故不貴色
不貴相不貴聲聞辟支佛不貴檀波羅蜜尸
羅波羅蜜羼提波羅蜜毘梨耶波羅蜜禪波羅
蜜般若波羅蜜不貴四禪四無量心四無色
定不貴五神通不貴四念處乃至八聖道
分不貴佛十力乃至十八不共法不貴淨佛
世界不貴成就衆生不貴見佛不貴種善
根何以故一切法自相空不見可貴法能
生貴心者何以故是一切法與虚空等無
所有自相空須菩提是阿鞞跋致菩薩摩
訶薩成就是心於四種身儀中出入來去坐
臥行住一心不亂須菩提以是行類相貎
當知是阿鞞跋致菩薩摩訶薩復次須菩提
阿鞞跋致菩薩摩訶薩若在居家以方便力
爲利益衆生故受五欲布施衆生須食與食
須飮與飮衣服臥具乃至資生所須盡給與
之是菩薩自行檀波羅蜜教人行檀波羅
蜜讃歎行檀波羅蜜法歡喜讃歎行檀波
羅蜜者尸羅波羅蜜乃至般若波羅蜜亦
如是須菩提阿鞞跋致菩薩摩訶薩在家時
能以滿閻浮提珍寶施與衆生乃至三千大
千世界滿中珍寶給施衆生亦不自爲常修
梵行不凌易虜掠他人令其憂惱須菩提
以是行類相貎當知是名阿鞞跋致菩薩摩
訶薩復次須菩提阿鞞跋致菩薩摩訶薩
執金剛神王常隨逐作是願是菩薩摩訶薩
當得阿耨多羅三藐三菩提我常隨逐乃至
五姓執金剛神常隨守護以是故若天若
魔若梵若餘世間大力者不能破壞是菩薩
摩訶薩薩婆若心乃至得阿耨多羅三藐三
菩提須菩提是名菩薩摩訶薩阿鞞跋致相
復次須菩提菩薩摩訶薩常具足菩薩五根
信根精進根念根定根慧根是名阿鞞跋致
相復次須菩提阿鞞跋致菩薩摩訶薩爲
上人不爲下人須菩提白佛言世尊云何爲
上人佛告須菩提若菩薩摩訶薩一心行
阿耨多羅三藐三菩提心不散亂是名上人
以是行類相貎當知是名阿鞞跋致相復
次須菩提阿鞞跋致菩薩一心常念佛道
不作呪術合和諸藥不呪鬼神令著男女問
其吉凶男女祿相壽命長短何以故須菩提
是菩薩摩訶薩知諸法自相空不見諸法相
故行淨命須菩提以是行類相貎當知是
名阿鞞跋致菩薩摩訶薩相論釋曰復有
阿鞞跋致菩薩相若惡魔作是言薩婆若與
虚空等薩婆若有種種名字或説一切智
或説一切種智或説無上道或説無量諸
佛法或説菩提皆是薩婆若名字此中説
薩婆若當知是阿耨多羅三藐三菩提一切
菩薩皆願欲得薩婆若魔來欲壞作是言
是薩婆若空無所有但諸師誑汝耳如虚
空無所有無色無形不可知薩婆若亦如
是是故説與虚空等諸法者六波羅蜜等
趣薩婆若助道法是法亦空薩婆若亦
空無所有相是法但有名字無有實事
是中無得薩婆若者無趣薩婆若無有
助道者汝唐受辛苦汝師常教汝離魔事
薩婆若即是魔事何以故捨涅槃取生死
故汝先所聞經若六波羅蜜義非是佛法
皆是人造汝今疾悔捨是邪心若不捨長夜
受三惡道苦阿鞞跋致菩薩聞是事即覺
知魔事是魔毀呰薩婆若欲令我遠離阿
耨多羅三藐三菩提何以故一切法雖空無
所有而凡夫衆生顛倒覆心故不知不見我
亦當以自相空莊嚴得一切智爲衆生説
法若一切法空我以實莊嚴是不相應若
諸法空莊嚴亦空者是則相稱爲衆生説法
亦如是令衆生得須陀洹果須陀洹果
有二種一者三結斷無爲法二者空無相
無作三昧相應有爲須陀洹果是二皆空有
爲法中三解脱門故空無爲法中無生無
住無滅相故即是空乃至阿耨多羅三藐三
菩提亦如是阿鞞跋致菩薩從初發意已
來聞是法堅固其心不動不轉一切諸
煩惱箭不入故名爲堅一切外道魔民不能
轉故名不動於阿耨多羅三藐三菩提不
退故名不轉是菩薩以如是三種心行六
波羅蜜入菩薩位菩薩位義如先説是名
入菩薩位入菩薩位者名阿鞞跋致須菩
提問不轉故名阿鞞跋致轉故名阿鞞跋
致佛二種答以二諦故所謂世諦第一義
諦若菩薩入菩薩位轉聲聞辟支佛心直
入菩薩位是名轉不轉者入阿鞞跋致第
一義諸法一相中所謂無相尚無一乘定相
何況三乘則無所轉無所轉故名阿鞞跋
致復次阿鞞跋致雖行欲界法度衆生
於禪定出入自在於禪定自在故若欲教
化他人修四念處乃至八聖道分三解脱門
乃至五神通皆得自在雖入禪定其心清
淨柔軟故不受長壽天福於欲界教化雖
修四念處道法亦不證須陀洹果乃至不
證辟支佛道是菩薩觀十方國土知何處
有可利益衆生處故爲受身生其國如
是等名阿鞞跋致相是菩薩一心深念常不
離阿耨多羅三藐三菩提故但貴阿耨多
羅三藐三菩提不貴餘事所謂諸佛三十二
相金色身不捨本願度衆生故不貴聲
聞辟支佛道是人貴無所得畢竟空故不貴
是布施乃至不貴種善根何況五欲世間利
養何以故菩薩觀一切法自相空不見實
定法可生貴心復次有人有所貪貴故心
動不能自安若得則歡喜失則憂慼菩薩
無所貴無所貪故至於得失心清淨不動
故身行口行調和不異故身四威儀一心常
念無所違失復次深入禪波羅蜜故身四
威儀無所違失是阿鞞跋致菩薩相問曰
經中説阿鞞跋致菩薩方便力爲利益衆生
故受五欲是何等方便答曰譬如以鉗
取火雖捉而不燒五欲如火能燒人善根
是菩薩思惟我出家一身云何能以布施攝
衆生衆生多須飮食衣服須法者少菩薩
爲攝衆生故故生富貴家布施衆生恣
其所須出家在家衆生能廣利益譬如大
地人民鳥獸皆蒙利潤是時四種行六波
羅蜜若出家讃布施或有人言汝自一身無
財但教人施則不信受是故菩薩方便作
白衣以財充滿一切而勸行施人則信受
是菩薩或作轉輪聖王心念施時則滿閻
浮提珍寶如頂生王宮殿中心生欲寶則寶
至于膝或作帝釋或作梵王能雨珍寶
滿三千世界供養於佛充滿一切爲攝衆
生故而自不受人受五欲則心生憍慢
凌易於人是人常斷婬欲故諸煩惱薄
不生憍慢不生憍慢故不凌易衆生是
名阿鞞跋致相復次若菩薩得無生法忍
入菩薩位得受記即時執金剛神王等法
應隨逐守護得佛道時則現其身時令
人見此中自説因縁若人若非人無能破
壞人破者若殺若縛若論議得勝等非人破
者與病令狂若奪命若作惡身令其恐
怖若變作佛身説邪道如是等不能折伏
菩薩問曰若爲金剛神王所守護者菩薩
自無有力答曰菩薩亦自有力復以菩
薩功徳故能使金剛神所守護金剛神所
守護故雖未得法身而功徳増益又使
天神見金剛神侍衞故益加敬畏具足菩
薩根者如人無眼等五情根則無異木石
五情力故能見能聞菩薩心中無信等五根
即是凡夫不入聖數問曰如阿毘曇經説
誰成就五根答曰不斷善根者今何以
言無信等五根即是凡夫答曰不斷善根
衆生雖成就五根而不能發起爲用譬
如小兒雖成就煩惱婬欲等未能發用故
言無信等五根亦如是衆生雖有不發不
用是故不數信等五根有二種一者屬聲
聞辟支佛二者屬佛諸菩薩屬聲聞辟支佛
道五根能深信涅槃能以智慧知世間
無常空能知涅槃寂滅菩薩五根能生
深慈悲心於怨惡衆生亦能觀諸法實相
所謂無生無滅等雖未得佛亦能信受佛
事復有以菩薩根故能見能聞能知諸佛
神通力非諸聲聞辟支佛所及如不可思議
解脱經中説舍利弗目連須菩提等雖在佛
左右以無菩薩根故不見是大菩薩會及
所有神通力亦不聞佛説不可思議解脱
是故説若菩薩具足得是信等五根故名阿
鞞跋致問曰餘經中説善人身口意業無
惡知恩報恩能爲一切衆生故自捨身
樂安隱衆生有所利益不求果報如是
等上人相何以故但説不散亂心行無上
道一事名爲上人答曰此中佛自略説一
心不散亂盡攝諸善法何以故貪重佛道
故一切諸煩惱折薄是故於衆生深加
慈心能自以身命給施何況不知報恩等
常一心念阿耨多羅三藐三菩提清淨持戒
故不行邪命所謂不作祝術合藥祝術者
能翳身令人不見能變人爲畜獸如是
等種種祝術合藥者餌食求仙亦合和
諸藥療疾求財及求名聲祝鬼者有人
欲知未來事祝鬼令著男女問其吉凶
生男生女壽命脩短豐樂勝負等若有作者
爲攝衆生破其憍慢不爲財利名聞何以
故是人知一切諸法自相空故不見諸法
相所謂己身妻子男女等不見是相故不
行邪命
大智度論卷第七十三

大智度論釋轉不轉品第五十六
之餘卷七
十四
　　聖者龍樹造
　　後秦龜茲國三藏鳩摩羅什譯
經復次須菩提今當更説阿鞞跋致菩薩
摩訶薩行類相貎一心諦聽佛告須菩提菩
薩摩訶薩行般若波羅蜜常不離阿耨多羅
三藐三菩提心故不説五衆事不説十二入
事不説十八界事何以故常念觀五衆空相
十二入十八界空相故是菩薩摩訶薩不好
説官事何以故是菩薩諸法空相中住不
見法若貴若賤不好説賊事何以故諸法
自相空故不見若得若失不好説軍事何以
故諸法自相空故不見若多若少不好説鬪
事何以故是菩薩摩訶薩住諸法如中不見
法若憎若愛不好説婦女事何以故住諸法
空中不見好醜故不好説聚落事何以故
諸法自相空故不見法若合若散不好説城
邑事何以故住諸法實相中不見有勝有
負不好説國事何以故住實際中不見法有
所屬有不屬不好説我事何以故法性中住
不見法是我是無我乃至不見知者見者如
是等不説種種世間事但好説般若波羅蜜
不遠離薩婆若心若行檀波羅蜜時不爲慳
貪事行尸波羅蜜時不爲破戒事行羼提
波羅蜜時不爲瞋諍事行毘梨耶波羅蜜時
不爲懈怠事行禪波羅蜜時不爲散亂事行
般若波羅蜜時不爲愚癡事是菩薩雖行一
切法空而樂法愛法是菩薩雖行法性常
讃不壞法而愛樂善知識所謂諸佛及菩薩
聲聞辟支佛諸能教化令樂住阿耨多羅三
藐三菩提者是人常願欲見諸佛聞在所
處國土中有現在佛隨願往生如是心常晝
夜行所謂念佛心如是須菩提阿鞞跋致
菩薩摩訶薩行初禪乃至非有想非無想處
以方便力故起欲界心若衆生能行十善道
者及現在有佛處在中生如是行類相貎當
知是爲阿鞞跋致菩薩摩訶薩
復次須菩提阿鞞跋致菩薩摩訶薩行般若
波羅蜜時住内空外空乃至無法有法空住
四念處乃至空無相無作解脱門於自地中
了了不疑我是阿鞞跋致非阿鞞跋致何
以故乃至不見少許法於阿耨多羅三藐三
菩提中若轉若不轉須菩提譬如人得須
陀洹果住須陀洹地中自了知終不疑不
悔阿鞞跋致菩薩摩訶薩亦如是住阿鞞跋
致地中終不疑住是地中淨佛世界成就衆
生種種魔事起即時覺知亦不隨魔事破
壞魔事須菩提譬如有人作五逆罪五逆
罪心乃至死時常逐不捨雖有異心不能障
隔須菩提阿鞞跋致菩薩摩訶薩亦如是
自住其地心常不動一切世間天人阿修羅
不能動轉何以故是菩薩摩訶薩出一切世
間天人阿修羅上入正法位中自證地中住
具足諸菩薩神通能淨佛世界成就衆生
從一佛界至一佛界於十方佛所殖諸善根
親近諮問諸佛是菩薩如是住種種魔事起
覺而不隨以方便力處魔事著實際中自證
地中不疑不悔何以故實際中無疑相故知
是實際非一非二以是因縁故是人乃至轉
身終不向聲聞辟支佛地是菩薩摩訶薩諸
法自相空中不見法若生若滅若垢若淨須
菩提是菩薩摩訶薩乃至轉身亦不疑我
當得阿耨多羅三藐三菩提若不得何以故
須菩提諸法自相空即是阿耨多羅三藐三
菩提須菩提是菩薩摩訶薩住自證地中
不隨他語無能壞者何以故是阿鞞跋致菩
薩摩訶薩成就不動智慧故須菩提以是
行類相貎當知是名阿鞞跋致菩薩摩訶
薩復次須菩提是菩薩摩訶薩若惡魔作
佛身來語菩薩言汝今於是間取阿羅漢道
汝亦無阿耨多羅三藐三菩提記汝亦未得
無生法忍汝亦無是阿鞞跋致行類相貎
亦無是相得受阿耨多羅三藐三菩提記須
菩提若菩薩摩訶薩聞是語心不異不沒不
驚不畏是菩薩應自知我必從諸佛受阿
耨多羅三藐三菩提記何以故諸菩薩以是
法受記我亦有是法得受記須菩提若惡
魔若爲魔所使作佛形像來與菩薩受聲
聞辟支佛記須菩提是菩薩作是念是惡
魔若爲魔所使作佛形像來語佛不應教
菩薩遠離阿耨多羅三藐三菩提教住聲聞
辟支佛道須菩提以是行類相貎當知是名
阿鞞跋致相復次須菩提惡魔作佛身來
到菩薩所作是言汝所學經書非佛所説亦
非聲聞説是魔所説須菩提是菩薩摩
訶薩當作是知是惡魔若魔所使教我遠離
阿耨多羅三藐三菩提須菩提當知是菩薩
已爲過去佛所受記住阿鞞跋致地何以故
諸菩薩所有阿鞞跋致行類相貎是菩薩亦
有是行類相貎是名阿鞞跋致菩薩相復
次須菩提阿鞞跋致菩薩摩訶薩行般若波
羅蜜時爲護持諸法故不惜身命何況餘
物是菩薩護持法故作是念我不爲護持一
佛法故我爲護持三世十方諸佛法故須
菩提云何菩薩摩訶薩護持佛法故不惜
身命須菩提如佛説一切諸法眞空是時
有愚癡人破壞不受作是言是非法非善非
世尊教須菩提菩薩護持如是法故不惜
身命菩薩亦應作是念未來世諸佛我亦在
是數中在中受記是法亦是我法以是故不
惜身命須菩提菩薩見是利益故護持是
法不惜身命須菩提以是行類相貎知是阿
鞞跋致相復次須菩提阿鞞跋致菩薩摩訶
薩聞佛説法不疑不悔聞已受持終不忘失
何以故得陀羅尼故須菩提言世尊得何
等陀羅尼聞佛所説諸經而不忘失佛告須
菩提菩薩得聞持等陀羅尼故聞佛説諸經
不忘不失不疑不悔須菩提白佛言世尊
但聞佛説法不忘不失不疑不悔聲聞辟
支佛説天龍鬼神阿修羅緊那羅摩睺羅伽
説亦復不忘不失不疑不悔耶佛告須菩
提所有言説衆事得陀羅尼菩薩皆不忘不
失不疑不悔須菩提如是行類相貎成就故
當知是阿鞞跋致菩薩摩訶薩論釋曰佛
更欲細説阿鞞跋致相故告須菩提一心
諦聽是菩薩常不離阿耨多羅三藐三菩提
樂行畢竟空故不喜説分別五衆十二入
十八界決定相又不喜説國王等事如餘
外道受他供養無正道故虚妄深著心
懈怠故説諸國事分別過去世諸王力
勢等樂阿鞞跋致菩薩不説是事見一切世
間常爲無常火燒衆生可愍我未得佛道
我但應説度衆生法不應説餘事一切
法畢竟空故大小相不可得賊等事亦如
是畢竟空即是如法性實際行六波羅蜜
不説六弊菩薩雖安住一切法空中而樂
法愛法何以故是菩薩不著是一切法空
故又我行次第法禪定智慧等然後得一切
法空此空不可但口説而心著是故先行
次第法復次法性中不分別諸法故法性
非破壞相是菩薩不著法性憐愍衆生爲
種種分別善不善法等令衆生得解雖
爲衆生如是説亦常讃歎不壞法引導衆
生令入法性中故復次阿鞞跋致菩薩更
無親善但以諸佛及大菩薩諸能讃歎實
相法者爲親善是人功徳智慧大故隨意
所往若欲至諸佛世界隨意得生是菩
薩雖離欲得諸禪定以方便力故爲衆
生生欲界有現在佛處生欲界者故爲
衆生留愛慢分不以此禪定果報生色無
色界但以禪定柔和其心不受其報復次
是菩薩安住内空等諸空中安住者深入通
達心無所著故不生疑我是阿鞞跋致非
阿鞞跋致自心中深入智慧故是名自地
證又是人不見一切法若轉若不轉是故
不生疑疑名取相有所得如人夜見樹杌
尋復生念人形亦爾便生疑心若取此二
相故名疑菩薩行無相三昧故於一切法
中不取相則無生疑處此中佛説譬喩
如須陀洹從無始世來未得是無漏智慧
三結斷故即自知得無漏法於四諦中定
心不疑若苦若樂阿鞞跋致亦如是從無
始世來未得諸法實相所謂阿鞞跋致地得
時亦不生疑諸生疑者見違失事不如本
所聞故是菩薩於一切法畢竟空故不得
是不如所聞法疑無住處故無疑自知此
是究竟道不可論不可破住是地中教
化衆生淨佛世界亦能以方便力故破種
種魔事是阿鞞跋致法常隨逐菩薩乃至成
佛此中佛説二譬喩一者須陀洹二者五逆
是二心厚重故不可却須陀洹心常不却
五逆心罪畢乃除如人著衰鬼常隨逐阿鞞
跋致心復過於是阿鞞跋致心一切無能動
轉者種種苦事逼迫不能動種種供養利樂
因縁不能令捨實相心及慈悲心上來種
種説阿鞞跋致相貎今説其行事所謂教
化衆生淨佛世界從諸佛所新種善根
從一佛諮問諸佛諸深法要及種種度衆生
門十方種種魔事起而不隨逐以方便力
觀是魔事如佛法觀諸魔身如佛無異
所以者何一切法及實際同一相所謂無相
故是人轉身亦不向聲聞辟支佛地何以
故是菩薩初得阿鞞跋致地時知一切法實
相空轉身心亦不向二地心不自疑若
得無上道若不得是菩薩世世無人能降
伏破壞者佛爲驗是菩薩故作譬喩若魔
作佛身來欲誑試是菩薩語言汝可今世
取阿羅漢汝無阿鞞跋致相可得佛道無
生忍法即是無一切法是中云何可得
忍若菩薩聞是心不退沒是菩薩自知必
從諸佛受記何以故我有無生法忍聞
是魔事心不怖畏故復次惡魔知菩薩歡
喜與授聲聞辟支佛道記若今世得阿羅
漢後世得辟支佛道若菩薩不隨此變化
佛身語覺知是魔若魔所使何以故身是而
言非如試金錢彈之聲出則知其眞僞若
佛與菩薩受聲聞辟支佛記終無是處所
以者何諸佛種種方便欲令一切人盡入
佛道云何引菩薩與聲聞記復次魔作
佛身語菩薩言汝所行經書盡是魔所説
是菩薩覺知是魔事當知是菩薩已得受
記安住阿鞞跋致中復次阿鞞跋致菩薩
深愛樂法故聞即心深衣毛皆竪念佛大
悲則歡喜悲泣或於甚深法中生大歡喜
當知是阿鞞跋致譬如大軍退敗則怖懅迷
悶臥地似死親族見之欲知活不以杖
鞭之若癮疹起者則知必活菩薩亦如
是皆是肉身何以故知必能成佛若聞説
佛法身中相現衣毛爲竪顏色相異餘人聞
不入心則無異相如死人無異是菩薩
深愛法故能捨身命爲法若佛若佛弟子
於大會種種因縁説諸法畢竟空有一狂
人取音聲名字相著是畢竟空出其過罪
若諸法盡畢竟空則無佛無法無罪福業因
縁亦無修行精進得道果報如是等出無
量過罪阿鞞跋致菩薩觀察籌量知説法
有無著心隨佛語憐愍故説知狂人著語
言取相破是畢竟空爾時阿鞞跋致則沒
命佐助言是狂人言是邪見人自沒邪見
亦多化衆人令墮邪見壞滅佛法深懷
瞋恨故或自殺或使弟子殺爾時菩薩若死
事至爲佐法故不以怖畏而壞諸法性
此中佛説因縁菩薩作是念未來世佛我亦
在是數中是法亦是我法是我法故不惜
身命而守護之作是思惟我無量世中爲
煩惱邪見故喪身無數今爲十方三世諸佛
法佐助發起若有益而死勝無益而生如
是等爲法故不惜身命復次是菩薩未成
佛道從佛聞甚深法能盡受不失信力
故能受聞持陀羅尼力故不失斷疑陀羅
尼力故不疑須菩提問但聞佛語能信持
不疑聞餘語亦爾佛言一切有所説者皆
能持若二乘天龍等所説有道理能信持
不疑無道理者持之無疑而不信復次
有人言信是邪法不疑不善是善有人言
諸天龍二乘所説皆是佛法是阿鞞跋致
相聞則能持無疑無悔是菩薩雖未作
佛於諸法實相中都無有疑如是等行類
相貎是阿鞞跋致菩薩問曰得何事來名
阿鞞跋致答曰阿毘曇毘婆沙中説過三阿
僧祇劫後種三十二相因縁從是以來名
阿鞞跋致毘泥阿波陀那中説從見然燈
佛以五莖花散佛以髮布地佛爲授阿
鞞跋致記騰身虚空以偈讃佛從是已
來名阿鞞跋致此般若波羅蜜中若菩薩
具足行六波羅蜜得智慧方便力不著
是畢竟空波羅蜜觀一切法不生不滅不増
不減不垢不淨不來不去不一不異不常不斷
非有非無如是等無量相待二法因是智
慧觀破一切生滅等無常相先因無常等
故破常等倒今亦捨無生無滅等捨無常
觀等於不生不滅亦不著亦不墮空無所
有中亦知是不生不滅相不得不著故亦
信用是不生不滅法三世十方諸佛眞智慧
中信力故通達無礙是名菩薩得無生忍法
入菩薩位名阿鞞跋致是菩薩雖從初發
心以來名阿鞞跋致阿鞞跋致相未具足
故不與授記何以故外道聖人諸天小菩薩
等作此念佛見是人有何等事而與授記
是人於佛道因縁中未住云何與授記是
故佛未與授記是菩薩有二種一者生死
肉身二者法性生身得無生忍法斷諸煩
惱捨是身後得法性生身肉身阿鞞跋致
亦有二種有於佛前得授記有不於佛
前授記若佛不在世時得無生法忍是不
於佛前授記問曰若爾者有人讀誦説正
憶念隨順無生法忍義是人未得禪定或
生疑心或爲著心所牽如是人比是何等
菩薩爲是阿鞞跋致不答曰是人不名爲
阿鞞跋致阿鞞跋致菩薩於甚深佛法中尚
無疑何況無生忍初法門是未得阿鞞跋
致者有二種一者信少疑多二者疑少信
多疑多信少者於讀誦經人小勝信多疑
少者若得禪定即時得柔順忍未斷法愛
故或生著心或還退沒是人若常修習此柔
順忍柔順忍増長故斷法愛得無生忍入
菩薩位略説阿鞞跋致相義
　　大智度論釋燈炷品第五十七
經須菩提白佛言世尊是阿鞞跋致菩薩
摩訶薩大功徳成就世尊是阿鞞跋致菩
薩摩訶薩無量功徳成就無邊功徳成就佛
告須菩提如是如是是阿鞞跋致菩薩摩訶
薩大功徳成就是阿鞞跋致菩薩摩訶薩
無量無邊功徳成就何以故是菩薩摩訶
薩得無量無邊智慧不與一切聲聞辟支佛
共故阿鞞跋致菩薩住是智慧中生四無礙
智得是無礙智故一切世間天及人無能
窮盡須菩提白佛言世尊佛能以如恒河
沙等劫歎説阿鞞跋致菩薩摩訶薩行類相
貎須菩提言世尊何等是深奧處阿鞞跋
致菩薩摩訶薩住是中行六波羅蜜時具足
四念處乃至具足一切種智佛讃須菩提
善哉善哉須菩提汝能爲阿鞞跋致菩薩
摩訶薩問是深奧處須菩提深奧處者空是
其義無相無作無起無生無染離寂滅如法
性實際涅槃須菩提如是等法是爲深奧義
須菩提白佛言世尊但空乃至涅槃是深奧
非一切法深奧耶佛言一切法亦是深奧義
須菩提色亦深奧受想行識亦深奧眼亦
深奧乃至意色乃至法眼界乃至意識界檀
波羅蜜乃至般若波羅蜜四念處乃至阿耨
多羅三藐三菩提亦深奧世尊云何色深奧
乃至阿耨多羅三藐三菩提亦深奧佛言色
如深奧故色深奧受想行識如乃至阿
耨多羅三藐三菩提如深奧故阿耨多羅三
藐三菩提深奧世尊云何色如深奧乃至
阿耨多羅三藐三菩提如深奧須菩提是色
如非是色非離色乃至識如非是識非離識
乃至阿耨多羅三藐三菩提如非是阿耨多
羅三藐三菩提非離阿耨多羅三藐三菩提
須菩提白佛言希有世尊微妙方便力故
令阿鞞跋致菩薩離色處涅槃亦令離受想
行識處涅槃亦令離一切法若世間若出世
間若有諍若無諍若有漏若無漏法處涅槃
佛言如是如是須菩提佛以微妙方便力
故令阿鞞跋致菩薩離色處涅槃乃至離有
漏無漏法處涅槃須菩提若菩薩摩訶薩如
是甚深法與般若波羅蜜相應觀察籌量思
惟作是念我應如是行如般若波羅蜜中
教我應如是學如般若波羅蜜中説須菩
提若是菩薩摩訶薩能如説行如説學如般
若波羅蜜中觀具足勤精進一念生時當得
無量無邊阿僧祇福徳是菩薩摩訶薩超越
無量劫近阿耨多羅三藐三菩提何況常行
般若波羅蜜應阿耨多羅三藐三菩提念
須菩提譬如多婬欲人與端正淨潔女人共
期此女人限礙不得時往於須菩提意云何
是人所念爲在何處世尊是人念念常在彼
女人所恒作是念憶想當來與共坐臥歡
樂須菩提是人一日一夜爲有幾念生
須菩提言世尊是人一日一夜其念甚多佛
告須菩提菩薩摩訶薩念般若波羅蜜如般
若波羅蜜中説行是道一念頃超越劫數亦
如彼人一日一夜心念之數是菩薩摩訶薩
行般若波羅蜜遠離衆罪所謂離阿耨多羅
三藐三菩提罪是菩薩摩訶薩行般若波羅
蜜一日所得善根功徳假令滿如恒河沙等
三千大千世界中餘功徳猶亦不減於餘殘
功徳百分不及一分千分千億萬分乃至
算數譬喩所不能及論釋曰須菩提聞阿
鞞跋致相時具聞阿鞞跋致功徳心大歡喜
欲讃歎阿鞞跋致功徳故白佛言世尊阿
鞞跋致成就大功徳成就無量無邊功徳佛
可其所讃更自説大功徳等因縁所謂阿鞞
跋致菩薩得無量無邊智慧不與聲聞辟
支佛共行者要先知而後行行已受其功
徳以是故説功徳因縁由於智慧無量無
邊智慧者所謂般若波羅蜜菩薩住是般
若波羅蜜中能生四無礙智一切法實義中
智慧無礙無障既知義無礙已分別種種
諸法名字爲説義故是名法無礙是名字
要由語言由語言故出是種種名字是
名辭無礙得是法無礙及辭無礙故便樂
説諸法實義是名樂説無礙是菩薩安住
四無礙中一切衆生問難無能窮盡如大
海水不可傾竭須菩提聞佛上二品中説
阿鞞跋致具足相入此品佛方開四無礙
門更欲説阿鞞跋致相是故須菩提讃佛
世尊智慧無量無邊阿鞞跋致功徳亦無量
無邊佛若恒河沙等劫樂説樂説亦不
可盡阿鞞跋致相貎亦不可盡世尊何等
是阿鞞跋致深奧處阿鞞跋致菩薩住是深
奧處能具足六波羅蜜四念處乃至一切種
智佛歎須菩提善哉汝能爲阿鞞跋致菩
薩問深奧義佛語須菩提空等乃至涅槃
是名深奧問曰諸有法種種細分別人不
解故有深空無所有以何爲深答曰非直
口説名字故空分別解諸有相内不見有
我外不見定實法得是空已觀一切法相
皆是虚誑有諸過罪若滅諸相更不作願
生三界此空是得道空非但口説是故言
深復次空亦復空若著是空則有過失是
不名深若空從破邪見有故出是爲深若
於空中亦不著空故亦深復次觀五衆生
滅破常顛倒觀畢竟空破生滅何以故空
中無無常無生滅故無生滅有二種一者
邪見人謂世間常有故無生滅二者破生滅
故言無生滅此中破生滅亦不著是不生
不滅故名爲深諸煩惱難除故言離欲寂
滅故深錯誤易眞實難故如法性實際爲深
涅槃諸梵天等九十六種道所不能及故
深復次涅槃中一切得道人入者永不復
出故深問曰此中説空等法深是何等空
答曰有人言三三昧空無相無作心數法名
爲定定故能觀諸法空有人言外所縁色
等諸法皆空縁外空故名爲空三昧此中
佛説不以空三昧故空亦不以所縁外色
等諸法故空何以故若外法不實空以三
昧力故空者是虚妄不實若縁外空故生
三昧者是亦不然所以者何若色等法實是
空相則不能生空三昧若生空三昧則非
是空此中説離是二邊説中道所謂諸法
因縁和合生是和合法無有一定法故空
何以故因縁生法無自性無自性故即是
畢竟空是畢竟空從本以來空非佛所作
亦非餘人所作諸佛爲可度衆生故説是
畢竟空相是空相是一切諸法實體不因内
外有是空有種種名字所謂無相無作寂
滅離涅槃等須菩提知諸菩薩利根深著涅
槃爲是菩薩故問世尊但涅槃甚深諸法
不甚深耶佛答正觀色等一切法得涅槃
色等諸法因涅槃故甚深是故經中説色等
如故甚深色等如即是正觀須菩提問云
何色等如故色等法甚深此中佛自説深因
縁所謂如非是色非離色譬如以泥爲
瓶泥非即是瓶不離泥有瓶亦不得言
無瓶須菩提知是因縁法甚深如大海無
有底故讃言希有世尊佛以微妙方便力
故令菩薩離色等諸法處於涅槃亦不著
涅槃亦不住世間是微妙方便佛可其所
説讃歎菩薩行諸法實相果報福徳告須
菩提如是甚深法與般若相應觀察籌量
等一念生時得無量無邊阿僧祇福徳問曰
二乘無漏法尚無果報福徳何況大乘畢竟
空觀法得無量福徳而福徳從大慈悲愍衆
生故生如罪亦由惱害衆生故得答曰二
乘無漏心中煩惱盡故無果報福徳菩薩煩
惱未盡故應有福徳果報復次二乘於實
際證故燒盡諸功徳菩薩不證更有生故
便有福徳復次人於實事錯謬故福徳少
正行實事故得福多如施畜生得百倍
施惡人得千倍施善人得十萬倍施離欲人
得十億萬倍施須陀洹等諸聖人得無量福
凡夫人雖離欲行慈悲心不得實法相故
不得作無量福田須陀洹雖未離欲分
別諸法實相故福田無量諸法實相得有深
淺是故菩薩深入實相故一念中福徳無量
無邊此中念念福徳多故説譬喩衆生心雖
念念生滅但相續生故不覺隨滅淫欲人心
深著所欲不遂情故心生憶念取相種種
分別不來因縁事所謂彼女爲心自悔不
來爲人遮不來如是等多生覺觀心是心
易覺知故以爲譬喩如是一念因縁事
超一劫如人服軟藥一歳乃差病服大
力藥一曰能差菩薩亦如是行五波羅蜜
久久乃成佛者有行般若波羅蜜疾得成
佛者復次一曰行般若波羅蜜功徳假令
有形取滿如恒河沙等三千大千世界中於
一日中正功徳體猶故不減於此福徳百
分不及一乃至算數譬喩所不能及
經復次須菩提若菩薩摩訶薩遠離般若波
羅蜜如恒河沙等劫布施三寶佛寶法寶比
丘僧寶須菩提於意云何是菩薩摩訶薩以
是因縁故得福多不須菩提言世尊甚多無
量無邊阿僧祇佛告須菩提不如菩薩摩訶
薩深般若波羅蜜中一日如説修行得福多何
以故般若波羅蜜是諸菩薩摩訶薩道乘是
道疾得阿耨多羅三藐三菩提須菩提若菩
薩遠離般若波羅蜜如恒河沙劫供養須陀洹
斯陀含阿那含阿羅漢辟支佛及諸佛須菩
提於意云何是菩薩摩訶薩以是因縁故得
福多不須菩提言世尊甚多佛言不如是菩
薩摩訶薩深般若波羅蜜如説修行一日得福
多何以故菩薩摩訶薩行是般若波羅蜜
過一切聲聞辟支佛地入菩薩位漸漸得阿
耨多羅三藐三菩提須菩提菩薩摩訶薩遠
離般若波羅蜜如恒河沙劫行布施持戒忍
辱精進禪定智慧於意云何是人以是因縁
故得福多不須菩提言世尊甚多佛言不
如是菩薩摩訶薩行般若波羅蜜如説修行一
日布施持戒忍辱精進禪定智慧得福多何
以故須菩提般若波羅蜜是菩薩摩訶薩母
故是般若波羅蜜能生諸菩薩摩訶薩諸菩
薩摩訶薩住般若波羅蜜中能具足一切佛
法須菩提若菩薩摩訶薩遠離般若波羅蜜
如恒河沙劫壽行法施須菩提於汝意云何
是人得福多不須菩提言甚多世尊佛言
不如是善男子善女人深般若波羅蜜如説修
行乃至一日法施得福多何以故須菩提
是菩薩摩訶薩不遠離般若波羅蜜則不遠
離一切種智不遠離一切種智則不遠離般
若波羅蜜以是故須菩提菩薩摩訶薩欲得
阿耨多羅三藐三菩提不當遠離般若波羅
蜜須菩提若菩薩摩訶薩如恒河沙劫遠離
般若波羅蜜修行四念處乃至八聖道分内
空乃至一切種智須菩提於汝意云何是
善男子善女人得福多不須菩提言世尊甚
多佛言不如是善男子善女人深般若波
羅蜜如説一日修行四念處乃至一切種智
得福多何以故須菩提若菩薩摩訶薩不遠
離般若波羅蜜於薩婆若轉者無有是處須
菩提若菩薩摩訶薩遠離般若波羅蜜於薩
婆若轉則有是處須菩提以是故菩薩摩
訶薩常不應遠離般若波羅蜜行須菩提若
菩薩摩訶薩遠離般若波羅蜜如恒河沙劫
壽財施法施及禪定福徳迴向阿耨多羅三
藐三菩提於汝意云何是人得福多不須
菩提言世尊甚多甚多佛言不如是善男子
善女人深般若波羅蜜如説修行乃至一日
財施法施禪定福徳迴向阿耨多羅三藐三
菩提得福多何以故是第一迴向所謂般
若波羅蜜迴向若遠離般若波羅蜜迴向是
不名迴向須菩提以是故菩薩摩訶薩欲得
阿耨多羅三藐三菩提應方便學般若波羅
蜜迴向須菩提若善男子善女人遠離般若
波羅蜜如恒河沙劫壽過去未來現在諸佛
及弟子善根和合隨喜迴向阿耨多羅三藐
三菩提須菩提於汝意云何是人得福多不
須菩提言世尊甚多佛言不如是善男子
善女人深般若波羅蜜如説修行乃至一日隨
喜善根迴向阿耨多羅三藐三菩提得福
多須菩提以是故菩薩摩訶薩欲得阿耨
多羅三藐三菩提應學般若波羅蜜中方便
迴向阿耨多羅三藐三菩提須菩提白佛言
世尊如佛所説因縁起法從妄想生非實
云何善男子善女人得大福徳世尊用是因
縁起法不應得正見入法位不應得須陀洹
果乃至不應得阿耨多羅三藐三菩提果佛
告須菩提如是如是須菩提用是因縁起法
不應得正見入法位乃至不應得阿耨多羅
三藐三菩提須菩提行般若波羅蜜菩薩摩
訶薩知因縁起法亦空無堅固虚誑不實
何以故須菩提是菩薩摩訶薩善學内空
乃至善學無法有法空故是菩薩摩訶薩住
是十八空種種觀作法空即不遠離般若波
羅蜜若菩薩摩訶薩如是漸漸不離般若
波羅蜜漸漸得無數無量無邊福徳須菩提
白佛言世尊無數無量無邊有何等異須
菩提無數者名不墮數中若有爲性中若無
爲性中無量者量不可得若過去若未來若
現在無邊者諸法邊不可得須菩提言世
尊頗有色亦無數無量無邊頗有受想行
識亦無數無量無邊須菩提有因縁色亦
無數無量無邊受想行識亦無數無量無邊
世尊何等因縁故色亦無數無量無邊受想
行識亦無數無量無邊佛告須菩提色空故
無數無量無邊受想行識空故無數無量無
邊世尊但色空受想行識空非一切法空耶
須菩提我不説一切法空耶須菩提言世
尊説一切法空世尊諸法空即是不可盡無
有數無量無邊世尊空中數不可得量不可
得邊不可得以是故世尊是不可盡無數
無量無邊義無有異佛告須菩提如是如是
是法義無別異須菩提是法不可説佛以方
便力故分別説所謂不可盡無數無量無邊
無著空無想無作無起無生無滅無染涅
槃佛種種因縁以方便力説須菩提白佛言
希有世尊諸法實相不可説而佛以方便
力説世尊如我解佛所説義一切法亦不可
説佛言如是如是須菩提一切法不可説
一切法不可説相即是空是空不可説世尊
不可説義有増有減不佛言不也須菩提不
可説義無増無減世尊若不可説義無増無
減檀波羅蜜亦當無増無減乃至般若波羅
蜜亦當無増無減四念處乃至八聖道分亦
當無増無減四禪四無量心四無色定五神
通八背捨八勝處九次第定佛十力四無所
畏四無礙智十八不共法亦當無増無減世
尊若菩薩摩訶薩六波羅蜜不増乃至十八
不共法不増者云何菩薩摩訶薩得阿耨多
羅三藐三菩提佛言如是如是須菩提不可
説義無増無減菩薩摩訶薩習行般若波羅
蜜有方便力故不作是念我増般若波羅
蜜乃至増檀波羅蜜當作是念但名字故
名檀波羅蜜是菩薩摩訶薩行檀波羅蜜時
是心及善根如阿耨多羅三藐三菩提相迴
向乃至行般若波羅蜜時是心及善根如
阿耨多羅三藐三菩提相迴向須菩提白佛
言世尊何等是阿耨多羅三藐三菩提佛
言一切法如相是名阿耨多羅三藐三菩提
須菩提白佛言世尊何等是一切法如相是
阿耨多羅三藐三菩提佛告須菩提色如相
受想行識如相乃至涅槃如相是阿耨多羅
三藐三菩提是如相亦不増不減須菩提
是菩薩摩訶薩不離般若波羅蜜常觀是如
法不見有増有減以是因縁故須菩提
不可説義無増無減檀波羅蜜亦不増不減
乃至十八不共法亦不増不減須菩提菩薩
摩訶薩以是不増不減法故應般若波羅蜜
行論釋曰離般若波羅蜜恒河沙劫供
養三寶不及一日行般若又復有人住
壽如恒河沙等劫供養須陀洹等亦不及
一日行般若此中佛自説因縁菩薩行般
若過二地入菩薩位成無上道又復遠離
般若恒河沙等劫行布施等六法亦不及
一日如所説住般若中行布施等六法是
中説勝因縁般若是諸佛母住是般若中
能具足諸佛法財施
章若遠離般若如恒河
沙等劫行法施不及一日住般若中行法
施復次遠離般若用聲聞辟支佛法修行
四念處如恒河沙等劫不如一日如所説
住般若中修四念處乃至一切種智此中自
説勝因縁所謂不離般若於薩婆若轉者
無有是處復次菩薩離般若如恒河沙等
劫財施法施禪定生福徳迴向無上道不
如一日應般若財施法施禪定生福徳迴
向無上道何以故般若波羅蜜無雜毒正迴
向故復次若菩薩離般若壽如恒河沙劫
等十方三世諸佛功徳隨喜迴向無上道不
如一日應般若隨喜迴向爾時須菩提難
佛如佛説一切有爲法虚誑不實如幻不
能生正見入正位云何菩薩一日福徳勝
佛可其言如是如是有爲法皆虚誑不得
以虚誑法入正位得聖道菩薩行般若波
羅蜜時所作福徳知皆虚誑空無堅固
心不著是福徳是福徳清淨故勝餘福徳
如金剛雖小能摧破大山此中佛説菩薩
善學十八空雖觀空而能行諸功徳雖
知涅槃無上道而憐愍衆生故修集福徳
雖知一切法相不可説而爲衆生種種方便
説法雖知法性中無有分別一相無相而
爲衆生分別是善是不善是可行是不可行
是取是捨是利是失等若菩薩雖觀畢竟空
而能起諸福徳是名不離般若波羅蜜行若
菩薩常不離般若波羅蜜漸得無數無量無
邊功徳何以故若菩薩初學般若時煩惱力
強般若力弱漸漸得般若力斷諸煩惱滅
諸戲論是故得福徳無數無量無邊無數無
量無邊義佛自分別説所謂無數者不墮若
有爲性中若無爲性中三世量不可得故名
無量十方邊不可得故名無邊須菩提問
佛五衆頗有因縁亦無數無量無邊耶佛
答有以五衆空故亦無數無量無邊須菩提
問世尊但五衆空非一切法空耶佛答一切
法空須菩提言是空法即不可盡不可盡故
即是無數無數即是無量無量即是無邊是
故空中盡不可得故名無盡數不可得故名
無數量不可得故名無量邊不可得故名無
邊四事名雖異義是一所謂畢竟空佛可
其言如是更自説因縁須菩提是空法相
不可説若不可説不名爲空佛以大慈悲
心憐愍衆生故方便爲説強作名字語言
令衆生得解所謂空或説不可盡無數無
量無邊等是實相不生不作故説不盡諸聖
人得諸法實相入無餘涅槃時不墮六道
數是實相法亦不墮有爲無爲等諸法數
中是故説無數量名以智慧稱量好醜多
少大小是非等諸法實相中滅諸相故是故
説無量諸法實相不可量故説無邊是實相
法寂滅故説無著是實相法我我所定相
不可得故説空空故無相無相故則無作
無起是法常住不壞故無生無滅是法能斷
三界染故名無染更不織煩惱業故名涅
槃如是等有無量名字種種因縁説是諸
法實相爾時須菩提白佛希有世尊諸法實
相雖不可説而佛以方便力説如我解佛
義非但實相不可説一切諸法亦不可説佛
可其言而説因縁一切法終歸於空歸於
空故不可説不可説義即是無増無減若一
切法無増無減六波羅蜜等諸善法亦無増
無減若六波羅蜜善法不増者云何得無
上道佛可其言更爲説因縁法雖無増
減而可得無上道所謂菩薩習行般若波
羅蜜方便力故雖行檀波羅蜜諸助道法
我我所憍慢斷故不作是念我増長是六
波羅蜜等法不取内外諸法相行是謂善
法如無上道相迴向須菩提問何等是無
上道佛答諸法如即是無上道須菩提問何
等是一切法佛答色等法乃至涅槃是諸法
如即是寂滅相是無上道相寂滅者不増
不減不高不下滅諸煩惱戲論不動不壞
無所障礙菩薩以般若波羅蜜方便力故
亦能令布施等如寂滅相如是種種因縁
説無上道相若菩薩常念無上道寂滅相
令一切法皆同寂滅相亦觀不可説義所
謂不増不減相菩薩如是疾得無上道以
不増不減不可得故
大智度論卷第七十四

大智度論釋燈喩品第五十七之
餘卷七
十五
　　聖者龍樹造
　　後秦龜茲國三藏鳩摩羅什譯
經須菩提白佛言世尊菩薩摩訶薩用初
心得阿耨多羅三藐三菩提用後心得阿耨
多羅三藐三菩提世尊是初心不至後心
後心不在初心世尊如是心心數法不倶云
何善根増益若善根不増云何當得阿耨
多羅三藐三菩提佛告須菩提我當爲汝説
譬喩智者得譬喩則於義易解須菩提譬
如燃燈爲用初焔燋炷爲用後焔燋炷
須菩提言世尊非初焔燋炷亦非離初焔
世尊非後焔燋炷亦非離後焔須菩提於
汝意云何炷爲燋不世尊炷實燋佛
告須菩提菩薩摩訶薩亦如是不用初心得
阿耨多羅三藐三菩提亦不離初心得阿耨
多羅三藐三菩提不用後心得阿耨多羅三
藐三菩提亦不離後心得阿耨多羅三藐三
菩提而得阿耨多羅三藐三菩提須菩提
是中菩薩摩訶薩從初發意行般若波羅蜜
具足十地得阿耨多羅三藐三菩提須菩提
白佛言世尊何等是十地菩薩具足已得阿
耨多羅三藐三菩提佛言菩薩摩訶薩具足
乾慧地性地八人地見地薄地離欲地已作地
辟支佛地菩薩地佛地具足是地得阿耨多
羅三藐三菩提須菩提菩薩摩訶薩學是十
地已非初心得阿耨多羅三藐三菩提亦不
離初心得阿耨多羅三藐三菩提非後心得
阿耨多羅三藐三菩提亦非離後心得阿耨
多羅三藐三菩提而得阿耨多羅三藐三菩
提須菩提言世尊是因縁法甚深所謂非
初心非離初心非後心非離後心得阿耨多
羅三藐三菩提而得阿耨多羅三藐三菩提
佛告須菩提於汝意云何若心滅已是心更
生不不也世尊須菩提於汝意云何心生
是滅相不世尊是滅相須菩提於汝意云
何以心滅相是滅不不也世尊佛告須菩
提於汝意云何亦如是住不須菩提言世
尊亦如是住如如住佛告須菩提於汝意云
何若是心如如住當作實際不不也世尊
佛告須菩提於汝意云何是如深不世尊
甚深須菩提於汝意云何但如是心不不
也世尊離如是心不不也世尊須菩提於
汝意云何如見如不不也世尊須菩提於
汝意云何若菩薩能如是行爲行深般若波
羅蜜不須菩提言世尊若菩薩摩訶薩能如
是行爲行深般若波羅蜜須菩提於汝意云
何菩薩摩訶薩如是行是何處行須菩提言
世尊若菩薩摩訶薩如是行爲無處所行
何以故若菩薩摩訶薩行般若波羅蜜住諸
法如中無如是念無念處無念者佛告須菩
提若菩薩摩訶薩如是行爲何處行須菩提
言世尊是菩薩摩訶薩如是行爲第一義中
行二行不可得故
須菩提於汝意云何若菩薩第一義無念中
行爲行相不不也世尊佛告須菩提於汝
意云何是菩薩摩訶薩壞相不不也世尊佛
告須菩提云何名不壞相須菩提言世尊
是菩薩摩訶薩行般若波羅蜜不作是念我
當壞諸法相世尊菩薩摩訶薩行般若波羅
蜜未具足佛十力四無所畏四無礙智大慈
大悲十八不共法不得阿耨多羅三藐三菩
提世尊菩薩摩訶薩以方便力故於諸法亦
不取相亦不壞相何以故世尊是菩薩摩
訶薩知一切諸法自相空故菩薩摩訶薩住
是自相空中爲衆生故入三三昧用三三昧
成就衆生須菩提言世尊云何菩薩摩訶
薩入三三昧成就衆生佛言菩薩住是三三
昧見衆生作法中行菩薩以方便力故教
令得無作見衆生我相中行以方便力故
教令行空見衆生一切相中行以方便力故
教令行無相如是須菩提菩薩摩訶薩行般
若波羅蜜入三三昧以三三昧成就衆生
論須菩提問佛以初心得無上道爲用
後心得者問曰須菩提何因縁故作是問
難答曰須菩提上聞諸法不増不減心自
生疑若諸法不増不減云何得無上道復
次若以如實正行得無上道唯佛能爾菩
薩未斷無明等煩惱云何能如實正行復
次須菩提此中自説難問因縁所謂初心不
至後心後心不在初心云何増益善根
得無上道如是等因縁故作是問以初心
得後心得佛以深因縁法答所謂不但以
初心得亦不離初心得所以者何若但以
初心得不以後心者菩薩初發心便應是
佛若無初心云何有第二第三心第二第
三心以初心爲根本因縁亦不但後心亦
不離後心者是後心亦不離初心若無初
心則無後心初心集種種無量功徳後心
則具足具足故能斷煩惱習得無上道須
菩提此中自説難因縁初後心心數法不
倶不倶者則過去已滅不得和合若無和
合則善根不集善根不集云何成無上道
佛以現事譬喩答如燈炷非獨初焔燋
亦不離初焔非獨後焔燋亦不離後焔
而燈炷燋佛語須菩提汝自見炷燋非
初非後而炷燋我亦以佛眼見菩薩得
無上道不以初心得亦不離初心亦不
以後心得亦不離後心而得無上道燈
譬菩薩道炷喩無明等煩惱焔如初地相
應智慧乃至金剛三昧相應智慧燋無明等
煩惱炷亦非初心智焔亦非後心智焔而
無明等煩惱炷燋盡得成無上道此中佛
更解得無上道因縁所謂菩薩從初發心
來行般若波羅蜜具足初地乃至十地是十
地皆佐助成無上道十地者乾慧地等乾慧
地有二種一者聲聞二者菩薩聲聞人獨爲
涅槃故勤精進持戒心清淨堪任受道或
習觀佛三昧或不淨觀或行慈悲無常等
觀分別集諸善法捨不善法雖有智慧不
得禪定水則不能得道故名乾慧地於
菩薩則初發心乃至未得順忍性地者聲聞
人從煖法乃至世間第一法於菩薩得
順忍愛著諸法實相亦不生邪見得禪定
水八人地者從苦法忍乃至道比智忍是
十五心於菩薩則是無生法忍入菩薩位
見地者初得聖果所謂須陀洹果於菩薩
則是阿鞞跋致地薄地者或須陀洹或斯陀
含欲界九種煩惱分斷故於菩薩過阿
鞞跋致地乃至未成佛斷諸煩惱餘氣亦
薄離欲地者離欲界等貪欲諸煩惱是名
阿那含於菩薩離欲因縁故得五神通已
作地者聲聞人得盡智無生智得阿羅漢
於菩薩成就佛地辟支佛地者先世種辟
支佛道因縁今世得少因縁出家亦觀
深因縁法成道名辟支佛辟支迦秦言因
縁亦名覺菩薩地者從乾慧地乃至離欲
地如上説復次菩薩地從歡喜地乃至法
雲地皆名菩薩地有人言從一發心來乃
至金剛三昧名菩薩地佛地者一切種智
等諸佛法菩薩於自地中行具足於他
地中觀具足二事具故名具足問曰何以
故不説菩薩似辟支佛地答曰餘地不説
名字辟支佛地説辟支佛名字故
復次菩薩能分別知衆生可以辟支佛因
縁度者是故菩薩以智慧行辟支佛事
如首楞嚴經中文殊尸利七十二億反作辟
支佛菩薩亦如是滿足九地修集佛法十
力四無所畏等雖未具足以修習近佛
道故名具足以是故言十地具足故得
無上道是諸法皆因縁和合故非初亦不離
初非後亦不離後而得無上道須菩提
尊重是法故歎言世尊是因縁法甚深所
謂過去心不滅不住而能増益得無上道是
事甚深希有難可信解此心爲住爲滅耶
佛反問須菩提於汝意云何若心滅已更生
不者諸法雖畢竟空不生不滅爲衆生以
六情所見生滅法故問心已滅更生不須菩
提言不也世尊何以故心滅已云何當更
生若心滅已更生則墮常中若心生是滅
相不者上問過去心已今問現在心相
當滅不是故答是滅相何以故生滅是相
待法有生必有滅故先無今有已有還無
故心滅相是滅不者若心滅相即是滅耶更
有滅耶答言不也世尊何以故若即是滅
則一心有兩時生時滅時説無常者心不
過一念時如阿毘曇經説有生法有不
生法有欲生法有不欲生法有滅法有不
滅法有欲滅法有不欲滅法生法現在一
心中有二種一者生二者欲滅生非欲滅
相欲滅相非生是事不然故言不也當如
是住不者若滅相非即是滅者應常住
不若常住即是不滅相佛如是翻覆難須
菩提理窮故作是念我若言滅相即是滅則
一心墮二時若言不滅實是滅相云何言
不滅以上二理有過故須菩提自以所證
智慧答世尊如是住如如住若是心如如
住當作實際不者若説心相同如住者
如即是實際若爾者心可即作實際不須
菩提言不也世尊何以故須菩提久尊重
是實際心是虚誑法小乘智慧力少不能
觀心即作實際是故言不也問曰若須
菩提已説是心如如何以不得作實際答
曰如名一切法實相心實相亦名如須菩
提心謂凡夫六情所見虚妄顛倒故有過今
説心相如實無咎故言如如住今實際即
是涅槃須菩提久貴涅槃故不能即以心
爲涅槃是故言不也復次以實際無相故
不得言心即是實際是如深不者以須
菩提言心如如住復言不得作實際是
故問如是甚深不須菩提不能遍知故答
言甚深但如是心不須菩提答言不也世
尊何以故如是一相不二相心憶想分別因
縁生故是二相如無所知心有所知又復
如畢竟清淨故無所知心有所覺知故離
如心亦如是何以故一切法皆有如云何
離如而有心佛問須菩提如能見如不答
如中無分別是知是可知是菩薩不住如
法性實際眞行深菩薩道佛問須菩提若
如是行能行深般若波羅蜜不須菩提自
觀小乘淺薄觀大乘法深故答言如是行
是爲行深般若波羅蜜爾時有未得無生
法忍菩薩聞是法則心高自謂出小乘深
入大乘佛欲破其高心故問須菩提菩薩
如是行爲何處行須菩提言如是行爲無
處所行何以故菩薩住如中無所分別故
菩薩聞無處所行或墮斷滅中是故佛復問
須菩提菩薩行般若爲何處行須菩提言
第一義中行第一義相者無有二相佛語須
菩提於汝意云何若菩薩無念行第一義
是行取相法不須菩提言不也世尊何以故
一切法畢竟空無憶念即是不行相佛問
須菩提是菩薩壞相得無相不須菩提言不
也相從本已來無但爲除顛倒故不壞法
相佛語須菩提若不壞相云何行無相行
須菩提言世尊菩薩不作是念我當破相
故行般若是菩薩未具足佛十力等諸佛法
以方便力故不作有相不作無相何以
故若取相是相皆虚誑妄語有諸過失若破
相則墮斷滅中亦多過失是故不取有相
不取無相取相即是有法不取相即是無
法方便力故離是有無二邊行於中道此
中佛自説因縁所謂知一切法自性空故不
著有無自相空破一切法相亦自破其相
菩薩住是自相空中起三三昧利益衆生
衆生於六道中種種作願受身有人不攝
心不能修福自放恣隨意造業若墮地獄
臨死時冷風逼切則願欲得火便入地獄等
三惡道若得爲人貧窮下賤有人攝心能
折伏慳貪行布施持戒等善行是人生欲
界人天中富樂處有人離欲界除五蓋因
信等五根得五支等諸禪則生色界有人
捨諸色相滅有對相不念雜相故入無
邊虚空處無色定等是諸所作皆是邪願何
以故久久皆當破壞墮落譬如以繩繋鳥
繩盡復還菩薩以是無作三昧斷衆生作
願又復是身皆空但有筋骨五藏血塗皮
裹不淨充滿風隨心動作是心生滅不住如
幻如化無定實相衆生見是來去語言諸
相故謂有人有我有我所起顛倒心但
憶想分別故有是錯謬菩薩以空三昧斷
衆生我我所心令住空中又復衆生取諸
男女色聲香味好醜脩短相以取相故生種
種煩惱受諸憂苦菩薩以是無相三昧斷
衆生諸相令住無相問曰若教化衆生令
得空便足何用無相無作三昧答曰衆生
根有利鈍利根者聞空即得無相無作鈍
根者聞空破諸法即取空相是故説無相
若人雖知空無相因是智慧更欲作身是
有爲法有種種過患是故不應作身如經
説離菩薩身餘身彈指頃不可樂何況久
住是故説無作以是因縁故具説三三
昧教化衆生
　　大智度論釋夢中入三昧品第五十八
經爾時舍利弗問須菩提若菩薩摩訶薩夢
中入三三昧空無相無作三昧寧有益於般
若波羅蜜不須菩提報舍利弗若菩薩晝
日入三三昧有益於般若波羅蜜夜夢中
亦當有益何以故晝夜夢中等無異故舍
利弗若菩薩摩訶薩晝日行般若波羅蜜有
益是菩薩夢中行般若波羅蜜亦應有益
舍利弗問須菩提菩薩摩訶薩若夢中所作
業是業有集成不如佛説一切法如夢
以是故不應集成何以故夢中無有法集成
若覺時憶想分別應有集成須菩提語舍利
弗若人夢中殺衆生覺已憶念取相分別
我殺是快耶舍利弗是事云何舍利弗言
無縁業不生無縁思不生有縁業生有縁思
生舍利弗如是如是無縁業不生無縁思
不生有縁業生有縁思生於見聞覺知法中
心生不從不見聞覺知法中心生是中心有
淨有垢以是故舍利弗有縁故業生不從
無縁生有縁故思生不從無縁生舍利弗
語須菩提如佛説一切諸業諸思自相離
云何言有縁故業生無縁不生有縁故思生
無縁不生須菩提語舍利弗取相故有縁
業生不從無縁生取相故有縁思生不從
無縁生舍利弗語須菩提若菩薩摩訶薩夢
中布施持戒忍辱精進禪定修智慧是善根
福徳迴向阿耨多羅三藐三菩提是實迴向
不須菩提語舍利弗彌勒菩薩今現在前
佛授不退轉記當作佛當問彌勒彌勒當答
舍利弗白彌勒菩薩須菩提言彌勒菩薩今
現在前佛受不退轉記當作佛彌勒當答
彌勒菩薩語舍利弗當以彌勒名答耶若色
受想行識答耶若色空答耶若受想行識空
答是色不能答受想行識不能答色空不
能答受想行識空不能答我不見是法可答
不見能答者我不見是人授記亦不見
法可授記者亦不見授記處是一切法皆
無二無別舍利弗語彌勒菩薩如仁者所
説如是爲得法作證不彌勒答舍利弗
如我所説法如是不證爾時舍利弗作是念
彌勒菩薩智慧甚深久行檀波羅蜜尸羅波
羅蜜羼提波羅蜜毘梨耶波羅蜜禪波羅蜜般
若波羅蜜用無所得故能如是説爾時佛告
舍利弗於汝意云何汝用是法得阿羅漢
見是法不舍利弗言不見也舍利弗菩
薩摩訶薩行般若波羅蜜亦如是不作是念
是法當得授記是法已授記是法當得阿
耨多羅三藐三菩提如是舍利弗菩薩摩訶
薩行般若波羅蜜不疑我若得若不得自知
實得阿耨多羅三藐三菩提論問曰舍利
弗何以故夢難菩薩三三昧答曰以夢虚
誑如狂非實見故是三三昧是實法又復
餘處説夢中亦有三種善不善無記若菩薩
善心行三三昧應得福徳然夢是狂癡法
不應於中行實法得果報若有實法不
名爲夢以是故問若菩薩夢中行三三昧
増益般若波羅蜜福徳集善根近佛道不
須菩提意若言有益夢是虚誑般若是實法
云何得増益若言無益夢中有善云何無
益不得答言有益無益是故須菩提離此
二邊難故以諸法實相答尚破晝日所
行何況夢中作是言舍利弗菩薩若晝日
行般若有益者夜亦應有益而晝日無益
故何況夢中何以故般若波羅蜜不分別
有晝夜舍利弗聞須菩提所説既知般若無
増無減不應復難今更因餘事問夢中
須菩提若夢中所作業是業有集成不
集成者是業實集能成果報不是業若有
實佛常説一切法空如夢不應得集成何
以故是夢心微弱故不能集成晝日微弱心
尚不能集成何況夢中若夢覺已分別夢
中生善不善心是應集成須菩提語舍利
弗如人夢中殺人覺已分別我殺是快
耶舍利弗是業云何爲集成不舍利弗語
須菩提一切業若晝若夢皆從因縁生無
因縁則不生須菩提可其言如是業有因
縁生無因縁不生思有因縁生無因縁
不生業者身口業思者但意業思是眞業身
口業爲思故名爲業是三業因四種法若
見若聞若覺若知因此四種則心生是心
隨因縁生或淨或不淨不淨罪業淨福業
是故若夢中所見皆因先見聞覺知夢中所
作善惡爲眠覆心不自在故無有勢力不
能集成果報若是業得覺時善惡心和合
故能助成果報須菩提意謂夢中業實有
集成何以故有因縁起故晝日心夢中心
無異所以者何皆因四種生故舍利弗以
空難須菩提如佛説一切諸業自相離汝
云何定説諸業有因縁生無因縁不生
須菩提答諸法雖空遠離相而凡夫取相
有因縁故業生若不取相無因縁則不
生是故一切業皆從取相因縁生故有晝
日夢中無異舍利弗復問若菩薩夢中行六
波羅蜜迴向無上道是實迴向不舍利弗
難若夢中晝日無異者是夢中迴向應當
是實又復若晝日著心取相不名爲迴向何
況眠睡覆心須菩提以此二難深難答故
語舍利弗當問彌勒問曰彌勒何以但説
空而不答答曰是二大弟子爲利益菩薩
故分別覺夢若同若異以佛常説一切法
如夢故若晝日行道夢中亦應行道彌勒
知見二人各有所執不能通達故是故
彌勒不答復有人言彌勒以是空答舍利
弗問彌勒如所説空以此爲證不舍利弗
意若以此法爲證即欲生難云何爲證
若不證汝自不得不知云何能説彌勒意
汝以涅槃爲證我以涅槃亦空無所得故
不證有人言彌勒未具足佛法故説言不
證菩薩法應知空無相無作法不應證爾
時舍利弗作是念彌勒菩薩其智甚深能如
是説能知涅槃相而不取證是名甚深此
中舍利弗自説因縁久行六波羅蜜故其智
甚深舍利弗意彌勒次當作佛應當能答
而今不答是故佛還問舍利弗於汝意云
何汝見用是法得阿羅漢不舍利弗言不
見何以故是法空無相無作云何得見若
見即是有相肉眼天眼分別取相故不應見
慧眼無分別相故亦不見以是故言不見
佛言菩薩摩訶薩亦如是得無生忍時不
作是言見是法得授記當得無上道雖
不作是見亦不生疑我不得無上道如
汝雖不見法亦不疑我成阿羅漢不成
阿羅漢
經佛告須菩提有菩薩摩訶薩行檀波羅蜜
時若見衆生飢寒凍餓衣服弊壞菩薩當作
是願我隨爾所時行檀波羅蜜我得阿耨多
羅三藐三菩提時令我國土衆生無如是事
衣服飮食資生之具當如四天王天三十三
天夜摩天兜率陀天化樂天他化自在天須
菩提菩薩摩訶薩作如是行能具足檀波羅
蜜近阿耨多羅三藐三菩提復次須菩提
菩薩摩訶薩行尸羅波羅蜜時見衆生殺生
乃至邪見短壽多病顏色不好無有威徳貧乏
財物生下賤家形殘醜陋當作是願我隨
爾所時行尸羅波羅蜜如我得佛時令我
國土衆生無如是事須菩提菩薩摩訶薩作
如是行能具足尸羅波羅蜜近阿耨多羅三
藐三菩提復次須菩提菩薩摩訶薩行羼提
波羅蜜時見諸衆生互相瞋恚罵詈刀杖瓦
石共相殘害奪命當作是願我隨爾所時行
羼提波羅蜜我作佛時令我國土衆生無如
是事相視如父如母如兄如弟如姊如妹如
善知識皆行慈悲須菩提菩薩摩訶薩作如
是行能具足羼提波羅蜜近阿耨多羅三藐
三菩提復次須菩提菩薩摩訶薩行毘梨耶
波羅蜜時見衆生懈怠不勤精進棄捨三乘
聲聞辟支佛佛乘當作是願我隨爾所時
行毘梨耶波羅蜜如我得阿耨多羅三藐三
菩提時令我國土衆生無如是事一切衆生
勤修精進於三乘道各得度脱須菩提菩
薩摩訶薩作如是行能具足毘梨耶波羅蜜
近阿耨多羅三藐三菩提復次須菩提菩
薩摩訶薩行禪波羅蜜時見衆生爲五蓋所
覆婬欲瞋恚睡眠掉悔疑失於初禪乃至第
四禪失慈悲喜捨虚空處識處無所有處非
有想非無想處當作是願我隨爾所時行
禪波羅蜜如我得阿耨多羅三藐三菩提時
令我國土衆生無如是事須菩提菩薩摩
訶薩作如是行能具足禪波羅蜜近阿耨多
羅三藐三菩提復次須菩提菩薩摩訶薩行
般若波羅蜜時見衆生愚癡失世間出世間
正見或説無業無業因縁或説神常或説
斷滅或説無所有當作是願我隨爾所時
行般若波羅蜜淨佛世界成就衆生如我
得阿耨多羅三藐三菩提時令我國土衆生
無如是事須菩提菩薩摩訶薩作如是行
能具足般若波羅蜜近一切種智復次須菩
提菩薩摩訶薩行六波羅蜜時見衆生住於
三聚一者必正聚二者必邪聚三者不定
聚當作是願我隨爾所時行六波羅蜜淨
佛世界成就衆生我得佛時令我國土衆生
無邪聚乃至無其名須菩提菩薩摩訶薩
作如是行能具足六波羅蜜近一切種智
復次須菩提菩薩摩訶薩行六波羅蜜時見
地獄中衆生畜生餓鬼中衆生當作是願我
隨爾所時行六波羅蜜淨佛世界成就衆生
我得佛時令我國土中乃至無三惡道名須
菩提菩薩摩訶薩作如是行能具足六波羅
蜜近一切種智
復次須菩提菩薩摩訶薩行六波羅蜜時見
是大地株杌荊棘山陵溝坑穢惡之處當作
是願我隨爾所時行六波羅蜜淨佛世界
成就衆生我作佛時令我國土無如是惡地
平如掌須菩提菩薩摩訶薩作如是行能
具足六波羅蜜近一切種智復次須菩提菩
薩摩訶薩行六波羅蜜時見是大地純土無
有金銀珍寶當作是願我隨爾所時行六波
羅蜜淨佛世界成就衆生我作佛時令我
國土以金沙布地須菩提菩薩摩訶薩作如
是行能具足六波羅蜜近一切種智復次須
菩提菩薩摩訶薩行六波羅蜜時見衆生有
所戀著當作是願我隨爾所時行六波羅蜜
淨佛世界成就衆生我作佛時令我國土衆
生無所戀著須菩提菩薩摩訶薩作如是
行能具足六波羅蜜近阿耨多羅三藐三菩
提復次須菩提菩薩摩訶薩行六波羅蜜時
見四姓衆生刹帝利婆羅門鞞舍首陀羅當
作是願我隨爾所時行六波羅蜜淨佛世
界成就衆生我作佛時令我國土衆生無四
姓之名須菩提菩薩摩訶薩作如是行能
具足六波羅蜜近阿耨多羅三藐三菩提復
次須菩提菩薩摩訶薩行六波羅蜜時見衆
生有下中上生下中上家當作是願我隨
爾所時行六波羅蜜淨佛世界成就衆生
我作佛時令我國土衆生無如是優劣須菩
提菩薩摩訶薩作如是行能具足六波羅蜜
近一切種智復次須菩提菩薩摩訶薩行六
波羅蜜時見衆生種種別異色當作是願
我隨爾所時行六波羅蜜淨佛世界成就衆
生我作佛時令我國土衆生無種種別異色
一切衆生皆端政淨潔妙色成就須菩提
菩薩摩訶薩作如是行能具足六波羅蜜近
一切種智復次須菩提菩薩摩訶薩行六波
羅蜜時見衆生有主當作是願我隨爾所
時行六波羅蜜淨佛世界成就衆生我作
佛時令我國土衆生無有主名乃至無其形
像除佛法王須菩提菩薩摩訶薩作如是
行能具足六波羅蜜近一切種智復次須菩
提菩薩摩訶薩行六波羅蜜時見衆生有
六道別異當作是願我隨爾所時行六波
羅蜜淨佛世界成就衆生我作佛時令我
國土衆生無六道之名是地獄是畜生是餓
鬼是神是天是人一切衆生皆同一業修四
念處乃至八聖道分須菩提菩薩摩訶薩作
如是行能具足六波羅蜜近一切種智復
次須菩提菩薩摩訶薩行六波羅蜜時見衆
生有四生卵生胎生濕生化生當作是願
我隨爾所時行六波羅蜜淨佛世界成就衆
生我作佛時令我國土衆生無三種生等一
化生須菩提菩薩摩訶薩作如是行能具
足六波羅蜜近一切種智復次須菩提菩薩
摩訶薩行六波羅蜜時見衆生無五神通當
作是願我隨爾所時行六波羅蜜淨佛世
界成就衆生我作佛時令我國土衆生一切
皆得五神通乃至近一切種智復次須菩
提菩薩摩訶薩行六波羅蜜時見衆生有大
小便患當作是願我作佛時令我國土衆生
皆以法喜爲食無有便利之患乃至近一切
種智
復次須菩提菩薩摩訶薩行六波羅蜜時見
衆生無有光明當作是願我作佛時令我
國土衆生皆有光明乃至近一切種智復次
須菩提菩薩摩訶薩行六波羅蜜時見有日
月時節歳數當作是願我作佛時令我國土
中無有日月時節歳數之名乃至近一切種
智復次須菩提菩薩摩訶薩行六波羅蜜時
見衆生短命當作是願我作佛時令我國土
中衆生壽命無量劫乃至近一切種智復
次須菩提菩薩摩訶薩行六波羅蜜時見衆
生無有相好當作是願我作佛時令我國土
中衆生皆有三十二相成就乃至近一切種
智復次須菩提菩薩摩訶薩行六波羅蜜
時見衆生離諸善根當作是願我作佛時
令我國土中衆生諸善根成就以是福徳供
養諸佛乃至近一切種智復次須菩提菩
薩摩訶薩行六波羅蜜時見衆生有三毒四
病當作是願我作佛時令我國土中衆生
無四種病冷熱風病三種雜病及三毒病乃
至近一切種智復次須菩提菩薩摩訶薩行
六波羅蜜時見衆生有三乘當作是願我
作佛時令我國土中衆生無二乘之名純一大
乘乃至近一切種智復次須菩提菩薩摩
訶薩行六波羅蜜時見衆生有増上慢當作
是願我作佛時令我國土中衆生無増上慢
之名乃至近一切種智復次須菩提菩薩
摩訶薩行六波羅蜜時應作是願若我光明
壽命有量僧數有限當作是願我行六波羅
蜜淨佛世界成就衆生我作佛時令我光
明壽命無量僧數無限乃至近一切種智復
次須菩提菩薩摩訶薩行六波羅蜜時應作
是願若我國土有量當作是願我隨爾所
時行六波羅蜜淨佛世界成就衆生我作
佛時令我一國土如恒河沙等諸佛世界須
菩提菩薩摩訶薩作如是行能具足六波
羅蜜近一切種智復次須菩提菩薩摩訶薩
行六波羅蜜時當作是念雖生死道長衆生
性多爾時應如是正憶念生死邊如虚空
衆生性邊亦如虚空是中實無生死往來
亦無解脱者菩薩摩訶薩作如是行能具足
六波羅蜜近一切種智論問曰有何次
第故説菩薩見衆生饑寒凍餓等答曰菩
薩過聲聞辟支佛地得無生法忍授記更
無餘事唯行淨佛世界成就衆生今説
淨佛世界因縁見不淨世界相願我國土
無如是事是故次第説是事菩薩行檀波
羅蜜時若見衆生飢渇衣服弊壞即作念
言我今福徳智慧未成就不能給足衆生
所須若我但行慈悲心則於衆生無益
我當爾所時深行三種福徳住三種福徳
中能令貧窮衆生皆得滿足若作轉輪聖
王若作天王若作神通聖人則能多引導
衆生破其堅貪令住布施以是衆生布
施乃至菩薩布施因縁故後成佛時國土中
無有貧窮者心生隨意所得如欲界第六
天所有諸物菩薩如是隨爾所時積集檀波
羅蜜功徳故充滿一切何以故一切有爲法
屬因縁行善因縁具足故皆隨意得果報
復次衆生破尸羅波羅蜜因縁故短命多病
無有威徳等菩薩作是願我自具足持戒
亦教衆生令持戒餘殘諸願亦如是隨義
分別最後願義不明了今當略説菩薩作
如是上願已疲厭心起佛道無量無數阿
僧祇劫行諸功徳然後可得但一劫歳數不
可得數故佛以譬喩示人何況無量無邊
阿僧祇劫經此生死受諸苦惱衆生亦無
量無邊非可譬喩算數所及但以三千大
千世界中微塵等衆生猶尚難度何況十方
無量世界微塵等衆生而可得度以是事故
或心生退沒是名邪憶念是故佛教是菩
薩正憶念生死雖長是事皆空如虚空如
夢中所見非實長遠不應生厭心又未來
世亦是一念所縁亦非長遠復次菩薩無量
福徳智慧力故能超無量劫如是種種因縁
故不應生厭心此中佛説大因縁所謂
生死如虚空衆生亦如是衆生雖多亦無
定實衆生如衆生無量無邊佛智慧亦無
量無邊度亦不難是故菩薩不應生疲厭
心
　　大智度論釋恒伽提婆品第五十九
經爾時有一女人字恒伽提婆在衆中坐
是女人從坐起偏袒右肩右膝著地合掌
白佛言世尊我當行六波羅蜜取淨佛世
界如般若波羅蜜中所説我盡當行是時
女人以金銀華及水陸生華種種莊嚴供養之
具金縷織成疊兩張以散佛上散已於佛
頂上虚空中化成四柱寶臺端正嚴好是
女人持是功徳與一切衆生共之迴向阿耨
多羅三藐三菩提爾時世尊知是女人深心
因縁即時微笑如諸佛法種種色光從口中
出青黄赤白紅縹遍照十方無量無邊佛國
還遶佛三匝從頂上入爾時阿難從座起右
膝著地合掌白佛佛何因縁微笑諸佛法
不以無因縁而笑佛告阿難是恒伽提婆姊
未來世中當作佛劫名星宿佛號金花阿
難是女人畢女身受男子形當生阿閦佛阿
毘羅提國土於彼淨修梵行阿難是菩薩
在彼國土亦號金花是金華菩薩於彼壽終
復至他方佛國從一佛國至一佛國不離諸
佛譬如轉輪聖王從一觀至一觀從生至終
足不蹈地阿難是金花菩薩摩訶薩亦如是
從一佛國至一佛國乃至阿耨多羅三藐三
菩提未嘗不見佛時阿難作是念言是金華
菩薩摩訶薩後作佛時諸菩薩摩訶薩會當
知爲如佛會佛知阿難意所念告阿難言如
是如是是金花佛時菩薩摩訶薩會當知爲
如佛會阿難是金花佛比丘僧無量無邊不
可數不可數若干百千萬億那由他阿難
是金花菩薩作佛時其國土無有是諸衆惡
如上所説阿難白佛言世尊是女人從何
處殖徳本種善根佛告阿難是女人從然
燈佛所種善根初發阿耨多羅三藐三菩提
心以是功徳迴向阿耨多羅三藐三菩提亦
以金華散然燈佛上求阿耨多羅三藐三菩
提阿難如我爾時以五華散然燈佛上求阿
耨多羅三藐三菩提然燈佛知我善根成就
與我受阿耨多羅三藐三菩提記是女人聞
我受記發心言我當來世亦如是菩薩得受
阿耨多羅三藐三菩提記阿難當知是女人
於然燈佛所初發心阿難白佛言世尊是
女人久習行阿耨多羅三藐三菩提佛言如
是如是是女人久習行阿耨多羅三藐三菩
提論問曰如是大衆聞説淨國土行何
以但一女人取淨國土願答曰多有發淨國
土願者但不發言女人性輕躁好勝世世
習氣故發言復次有人言大人有得道分
餘人無分佛法不然隨衆生業因縁譬如
良藥療治諸病不擇貴賤雖復女人淺智
而先世業因縁應得受記心生欲説故佛
聽自説復次若佛默然與受記者人則生
疑有何因縁故獨與此女受記是故佛
因其自説故而與受記問曰何以名爲恒
伽提婆答曰一切皆有名字爲識故何足
求義有人言是女父母供養恒伽神得
此女故言恒伽提婆恒伽是河名提婆名
天是女人福徳因縁生於富家聞佛法信
樂故能以金銀寶華金縷織成上下衣并莊
嚴自身瓔珞具用供養上佛佛報以受
記觀是女人宿世所行便微笑微笑義如先
説此中小因縁而起大事故佛微笑問曰
是女福徳應久轉女人何以方於阿閦佛
國乃轉女身答曰世間五欲難斷女人著
欲情多故雖世世行諸福徳不能得男子
身今得受記諸煩惱折薄是故於阿閦佛
國方得男子身有人言此女宿世以人多
輕女人故願女身受記如是等因縁不轉
女身而得受記復次經説女人五礙不説
不得受記是故不應生難阿難聞是女人
無量劫中從一佛國至一佛國廣集功徳
當來得淨佛世界其中菩薩皆有三十二
相八十種隨形好無量光明是故阿難歎未
曾有能如是淨佛國土便爲如佛會佛
可其言已阿難等疑此女人希有聞少法
而得大果報是故難問是女人從何處殖
諸徳本佛答定光佛授我記時是女人持
金華散佛彼作是願此人後成佛時亦
當受與我記從彼種善根今得果報

大智度論卷第七十五

大智度論釋學空不證品第六十
卷七
十六
　　聖者龍樹造
　　後秦龜茲國三藏鳩摩羅什譯
經須菩提白佛言世尊若菩薩摩訶薩欲
行般若波羅蜜云何學空三昧云何入空三
昧云何學無相無作三昧云何入無相無作
三昧云何學四念處云何修四念處乃至
云何學八聖道分云何修八聖道分佛告須
菩提菩薩摩訶薩行般若波羅蜜時應觀色
空受想行識空十二入十八界乃至應觀
欲色無色界空作是觀時不令心亂是菩薩
摩訶薩若心不亂則不見是法若不見是法
則不作證何以故是菩薩摩訶薩善學自相
空故不有餘不有分證法證者皆不可見
須菩提白佛言世尊如佛所説菩薩摩訶
薩不應空法作證世尊云何菩薩住空法中
而不作證佛告須菩提若菩薩摩訶薩具足
觀空先作是願我今不應空法作證我今學
時非是證時菩薩摩訶薩不專攝心繋在縁
中是故菩薩摩訶薩於阿耨多羅三藐三
菩提中不退亦不取漏盡證須菩提菩薩
摩訶薩如是大善妙法成就何以故住是空
中作是念我今是學時非是證時須菩提
菩薩摩訶薩應如是念我是學檀波羅蜜時
非是證時學尸羅波羅蜜羼提波羅蜜毘梨
耶波羅蜜禪波羅蜜時修四念處時乃至修
八聖道分時非是證時修空三昧無相三昧
無作三昧時非是證時修佛十力四無所畏
四無礙智十八不共法大慈大悲時非是證
時我今學一切種智時非是得須陀洹果證
乃至阿羅漢辟支佛道證時如是須菩提
菩薩摩訶薩行般若波羅蜜學空觀住空中
學無相無作觀住無相無作中修四念處不
證四念處乃至修八聖道分不證八聖道分
是菩薩雖學三十七品雖行三十七品而不
作須陀洹果證乃至辟支佛道須菩提譬如
壯夫勁勇猛健善於兵法六十四能堅持器
仗安立不動巧諸伎術端正淨潔人所愛
敬少修事業得報利多以是因縁故衆所
恭敬尊重讃歎見人敬重倍復歡喜少有
因縁當至他處扶將老弱過諸險難恐怖之
處安慰父母曉喩妻子莫有恐懅我能過
此必無所苦嶮難道中多有怨賊潜伏劫害
其人智力具足故能度惡道還歸本處不遇
賊害歡喜安樂須菩提菩薩摩訶薩亦如
是於一切衆生中慈悲喜捨心遍滿足爾時
菩薩摩訶薩住四無量心具足六波羅蜜不
取漏盡證學一切種智入空無相無作解脱
門是時菩薩不隨一切諸相亦不證無相三
昧以不證無相三昧故不墮聲聞辟支佛地
須菩提譬如有翼之鳥飛騰虚空而不墮墜
雖在空中亦不住空須菩提菩薩摩訶薩亦
如是學空解脱門學無相無作解脱門亦不
作證以不作證故不墮聲聞辟支佛地未
具足佛十力大慈大悲無量諸佛法一切種
智亦不證空無相無作解脱門須菩提譬如
健人學諸射法善於射術仰射空中復以後
箭射於前箭箭箭相拄不令箭墮隨意自
在若欲令墮便止後箭爾乃墮地須菩提
菩薩摩訶薩亦如是行般若波羅蜜以方便
力故爲阿耨多羅三藐三菩提諸善根未具
足不於實際作證若善根成就是時便於實
際作證以是故須菩提菩薩摩訶薩行般
若波羅蜜時應如是觀諸法法相須菩提
白佛言世尊菩薩摩訶薩所爲甚難何以故
雖學是諸法相學實際學如學法性學畢竟





空乃至學自相空及三解脱門終不中道墮
落世尊是甚希有佛告須菩提是菩薩摩訶
薩不捨一切衆生故作如是願須菩提若
菩薩摩訶薩作是念我不應捨一切衆生
衆生沒在無所有法中我應當度爾時即入
空解脱門無相解脱門無作解脱門須菩提
當知是菩薩摩訶薩成就方便力未得一切
種智行是解脱門亦不中道取實際證復次
須菩提菩薩摩訶薩欲觀是諸甚深法所謂
内空乃至無法有法空四念處乃至三解脱
門爾時菩薩摩訶薩應生如是心是諸衆生
長夜行我相乃至知者見者相著於得法爲
衆生斷是諸相故得阿耨多羅三藐三菩提
當説法爾時菩薩行空解脱門無相無作解
脱門亦不取實際證以不證故不墮須陀洹
果乃至辟支佛道須菩提是菩薩摩訶薩以
是心欲成就善根故不中道實際作證不失
四禪四無量心四無色定四念處乃至八聖
道分空無相無作佛十力四無所畏四無礙
智大慈大悲十八不共法是時菩薩摩訶薩
成就一切助道法乃至阿耨多羅三藐三菩
提終不耗減是菩薩有方便力故常増
益善法諸根通利勝於阿羅漢辟支佛根復
次須菩提若菩薩摩訶薩作是念衆生長夜
著四顛倒常想樂想我想淨想爲是衆
生故求薩婆若我得阿耨多羅三藐三菩提
時爲説無常法苦不淨無我法是菩薩成就
是心以方便力行般若波羅蜜不得佛三昧
未具足佛十力四無所畏四無礙智大慈大悲
十八不共法亦不實際作證爾時菩薩修
無作解脱門雖未得阿耨多羅三藐三菩提
亦不實際作證復次須菩提若菩薩摩訶薩
作是念衆生長夜著得法所謂我衆生乃至
知者見者是色是受想行識是入是界是
四禪四無量心四無色定我如是行如我得
阿耨多羅三藐三菩提時令衆生無是得法
菩薩是心成就以方便力行般若波羅蜜未
具足佛十力四無所畏四無礙智大慈大悲十
八不共法不於實際作證爾時菩薩具足修
空三昧復次須菩提若菩薩摩訶薩作是念
衆生長夜行諸相所謂男相女相色相無色
相我如是行如我得阿耨多羅三藐三菩提
時令衆生無是諸相過失是心成就以方便
力行般若波羅蜜未具足佛十力乃至十八
不共法不於實際作證爾時菩薩摩訶薩具
足修無相三昧須菩提若菩薩摩訶薩學六
波羅蜜學内空乃至無法有法空學四念處
乃至空無相無作解脱門學佛十力四無所
畏四無礙智大慈大悲學十八不共法如是
智慧成就若著作法若住三界無有是處
是菩薩摩訶薩學助道法行助道法時應當
試問諸菩薩摩訶薩欲得阿耨多羅三藐三
菩提云何學是法觀空不證實際以不證
故不墮須陀洹果乃至辟支佛道觀無相無
作無起無生無所有亦不取證而修行般若
波羅蜜應如是問須菩提若諸菩薩摩訶
薩若試問時是菩薩若如是答菩薩摩訶
薩但應觀空但應觀無相無作無起無生無
所有是菩薩摩訶薩不應學空無相無作無
起無生無所有不應學是助道法須菩提當
知是菩薩諸佛未授阿耨多羅三藐三菩
提記何以故是人不能説阿鞞跋致菩薩所
學相不能示不能答若是菩薩摩訶薩能
説能示能答阿鞞跋致所學相當知是菩薩
摩訶薩已習學菩薩道入薄地如餘阿鞞跋
致菩薩摩訶薩阿鞞跋致相須菩提白佛言
世尊頗有未得阿鞞跋致菩薩能如是答不
佛言有須菩提是菩薩摩訶薩六波羅蜜若
聞若不聞能如是答如阿鞞跋致菩薩摩
訶薩須菩提言世尊多有菩薩求佛道少
有菩薩能如是答如阿鞞跋致菩薩摩訶薩
學道無學道中佛語須菩提如是如是是
菩薩甚少何以故菩薩摩訶薩少有如是
得授記行阿鞞跋致慧地若有得授記
是人能如是答是人善根明了諸天世人所
不能壞
論問曰學空入空有何差別答曰初名
學空後是入空因是學空果是入空方便
名學空得名入空如是等二道無相無作
三十七品亦如是三解脱門三十七品是聲
聞辟支佛涅槃道佛勅菩薩應行是道
須菩提作是念此是涅槃道云何菩薩行
是道法而不取涅槃證佛答菩薩觀色等
一切法空是菩薩以深入禪定心不可亂
得利智慧力故不見是空法以不見故
無所證聲聞辟支佛斷吾我捨愛著直趣
涅槃是菩薩善學自相空色法中乃至微
塵不留遺餘微細之分無色法中乃至不
留一念直入畢竟空中乃至不見是空法
可以爲證佛雖答須菩提未達佛意更問
如佛所説菩薩不應空法作證今入空中
云何不作證佛答以深入故能不作證
具足者即是深入譬如執菅草捉緩則傷
手若急捉則無傷菩薩亦如是深入空故
知空亦空涅槃亦空故無所證復次菩薩未
入空時作是思惟我應遍觀諸法空不應
不具足知而取證是故不專心攝念入禪
繋在空縁中所以者何若專心繋在空縁
中則心柔軟不能從空自出問曰上言
深入禪定不令心亂今云何言不專心答
曰今言不專心是初入時爲不能自出故
上言深入者入已深知空亦空不令心在
餘事故言不亂復次是菩薩應作是念我
今未具三十二相八十種隨形好十力四無
所畏諸佛法云何取涅槃證我今是學時
薄諸煩惱教化衆生令入佛道若我得佛
事具足是時當取證是故菩薩雖入三解
脱門而不取證是中説譬喩壯夫是菩薩
父母親族是可度衆生險道是三界生死惡
賊是魔民及諸煩惱器仗是菩薩五神通等
種種方便力還歸本處是菩薩所行道安立
不動是菩薩住畢竟空以四無量心運致
可度衆生著涅槃安樂處時會者疑空中無
所有云何可行是故佛説鳥喩如鳥飛虚
空無所依止而遠逝不墜復次是菩薩未
具足道法未至佛道於其中間而不作
證如鳥未到所至終不中住學是空法
爲自斷煩惱爲度衆生故又爲明了
故説善射譬喩如人善於射術弓是菩薩
禪定箭是智慧虚空是三解脱門地是涅槃
是菩薩以智慧箭射三解脱門虚空更以
方便力故以後箭射前箭不令墮涅槃
地未具足十力等佛事故終不取證須
菩提歡喜白佛言諸菩薩所爲甚難實爲希
有所謂行空而不作證佛答是菩薩本願
諸一切衆生令得離苦以是本願大悲心所
持故雖行空不作證復次若菩薩作是
念一切衆生處在苦中爲顛倒所縛沒在
無所有中是時即行空無相無作解脱門當
知是菩薩有方便力行三解脱門而不捨
衆生復次菩薩欲觀甚深法所謂十八空三
十七品三解脱門先應作是念衆生長夜
著我相等行者若直觀甚深法或得聲聞
道或墮邪見以無憐愍心不能深入自
相空故是以菩薩欲觀是法先生悲心所
謂衆生長夜著吾我心諸煩惱長夜名久
遠無量劫來是我必不可得但空虚誑顛倒
故受諸憂惱菩薩見是已作願我當爲衆
生成佛道斷是衆生著我顛倒是時即是
行空等三解脱門而不證實際是善根成
就菩薩不取實際證亦不失四禪等諸功
徳菩薩深入空故諸根猛利勝於二乘破
四顛倒義亦如上説復次菩薩作是念衆生
長夜著得法所謂我衆生乃至若著作法若
住三界無有是處義皆同觀空而不取證
問曰云何知是菩薩未得道而能行此深
空答曰經中自説因縁是菩薩應試問云
何菩薩應學空而不取證若菩薩答但應
念空一心習行如聲聞辟支佛法不但學
知而已乃至無生無所有亦如是當知是
菩薩未爲諸佛所授記所以者何不説方
便學知故觀空若是菩薩異於上答者當
知是阿鞞跋致已習學入於薄地學習名先
學知空薄地名阿鞞跋致地中諸煩惱薄須
菩提聞阿鞞跋致相非阿鞞跋致相已白佛
言世尊頗有菩薩未得阿鞞跋致能如是
答不佛言有菩薩若聞六波羅蜜若不聞
能如阿鞞跋致答若聞者但從師聞自未
具足菩薩地若不聞者自思惟正憶念雖
未得無生忍能求諸法相如阿鞞跋致菩
薩答須菩提言多有人求佛道少能如是
答如阿鞞跋致菩薩學地無學地中未得無
生法忍名學地得無生法忍名無學地佛
言少何以故少有菩薩從諸佛受記已
從諸佛受記者能如是答何以故諸法實
相惟佛能遍知佛知此人能如法答故
懸與受記是菩薩雖少善根明了能廣
利益衆生無能壞者
　大智度論釋夢中不證品第六十一
經佛告須菩提若菩薩摩訶薩乃至夢中不
貪聲聞辟支佛地亦不貪三界觀諸法如
夢如幻如嚮如焔如化亦不作證須菩提當
知是阿鞞跋致菩薩摩訶薩阿鞞跋致相復
次須菩提菩薩摩訶薩夢中見佛與無數
百千萬億比丘比丘尼優婆塞優婆夷天龍鬼
神甄陀羅等説法從佛聞法即解中義隨法
行須菩提當知是阿鞞跋致菩薩摩訶薩阿
鞞跋致相復次須菩提菩薩摩訶薩夢中見
佛三十二相八十隨形好大光明踊在虚空
於大比丘僧中説法現大神力化作化人
到他國土施作佛事須菩提當知是阿鞞
跋致菩薩摩訶薩阿鞞跋致相復次須菩提
若菩薩摩訶薩夢中見兵起若破聚落若破
城邑若失火時若見虎狼師子猛害之獸若
見欲來級其頭者若見父母喪亡兄弟姊妹
及諸親友知識死者見如是等種種愁苦之
事不驚不怖亦不憂惱從夢覺已即時思惟
三界虚妄皆如夢耳我得阿耨多羅三藐三
菩提時亦當爲衆生説三界如夢須菩提當
知是阿鞞跋致菩薩摩訶薩阿鞞跋致相復
次須菩提云何當知是阿鞞跋致菩薩摩訶
薩得阿耨多羅三藐三菩提時國中無三惡
道須菩提菩薩摩訶薩若夢中見地獄畜生
餓鬼作是念我當勤精進得阿耨多羅三藐
三菩提時令我國中無一切三惡道何以故
是夢及諸法無二無別須菩提當知是阿鞞
跋致菩薩摩訶薩阿鞞跋致相復次須菩提
菩薩摩訶薩夢中見地獄火燒衆生作是誓
若我實是阿鞞跋致者是火當滅是火即滅
若地獄火滅即是阿鞞跋致相復次若菩
薩晝日見城郭火起作是念我夢中見阿
鞞跋致行類相貎我今實有是者自立誓言
是火當滅若火滅者當知是菩薩得受阿耨
多羅三藐三菩提記住阿鞞跋致地若火
不滅燒一家置一家燒一里置一里須菩提
當知被燒家破法業因縁厚集以是故燒一
家置一家是諸衆生今世受破法餘殃故被
燒須菩提以是因縁故當知是阿鞞跋致
菩薩摩訶薩阿鞞跋致相佛告須菩提今當
更爲汝説阿鞞跋致行類相貎須菩提若
男子若女人爲非人所持是時菩薩摩訶薩
作是念若我爲過去諸佛所授記我心清淨
求阿耨多羅三藐三菩提行清淨正道遠離
聲聞辟支佛心遠離聲聞辟支佛念應當成
阿耨多羅三藐三菩提我必得阿耨多羅三
藐三菩提非不得十方國土中現在無量諸
佛無所不知無所不見無所不解無所不證
諸佛知我深心審定必當得阿耨多羅三藐
三菩提以是至誠誓故是男子女人爲非人
所持爲非人所惱是非人當遠去須菩提是
菩薩摩訶薩如是誓若非人不去者當知是
菩薩摩訶薩未從過去諸佛受阿耨多羅三
藐三菩提記須菩提若菩薩摩訶薩如是誓
若非人去者當知是菩薩摩訶薩已從過去
諸佛受阿耨多羅三藐三菩提記須菩提以
是行類相貎當知是阿鞞跋致菩薩摩訶薩
阿鞞跋致相復次須菩提菩薩摩訶薩遠
離六波羅蜜及方便力不久行四念處乃
至不久行空無相無作三昧未入菩薩位是
菩薩爲惡魔所嬈菩薩作是誓若我實從諸
佛受記者是非人當去是時惡魔即作方
便勅非人令去惡魔有威力勝諸非人故
非人即去是時菩薩作是念以我誓力故非
人去不知是惡魔力恃是證故輕弄毀蔑
諸餘菩薩作是言我已從諸佛受記汝等
未得用是空誓無方便力故生増上慢以
是事故遠離薩婆若遠離阿耨多羅三藐三
菩提須菩提當知是人墮於二地若聲聞
地若辟支佛地以是誓因縁故起於魔事是
人以不親近依止善知識不問阿鞞跋致相
故爲魔所縛益復堅固所以者何是菩薩
不久行六波羅蜜無方便力故須菩提當知
是爲菩薩魔事須菩提云何菩薩摩訶薩不
久行六波羅蜜乃至未入菩薩位爲惡魔所
嬈須菩提惡魔變化作種種身語菩薩言
汝於諸佛所得受阿耨多羅三藐三菩提記
汝字某汝父字某汝母字某汝兄弟姊妹字
某汝七世父母名字如是汝在某方某國某
城某聚落中生若見菩薩性行和柔語菩薩
言汝先世亦復柔和若見急性卒暴便言
汝先世亦爾若見菩薩修阿蘭若行語言汝
先世亦修阿蘭若行若見菩薩乞食納衣中
後不飮漿一坐食一鉢他食死屍間住露
地住樹下住常坐不臥如敷坐但受三衣
若少欲若知足若遠離住若不塗脚若少言
語便語菩薩言汝先世亦有是行何以故汝
今有此頭陀功徳汝先世亦必有是功徳是
菩薩聞是先世事及名姓聞今讃頭陀功徳
即歡喜生慢憍心是時惡魔語菩薩言汝
有如是功徳如是相汝實從諸佛受阿耨多
羅三藐三菩提記須菩提惡魔或作比丘
被服或作居士形或作父母身來到菩薩
所如是言汝已得受阿耨多羅三藐三菩提
記何以故是阿鞞跋致功徳相汝盡具足
有之須菩提我所説實阿鞞跋致行類相貎
是人永無須菩提當知是菩薩摩訶薩爲
惡魔所持何以故是阿鞞跋致行類相貎
是人永無以聞是名字故生憍慢心輕弄
毀蔑餘人須菩提是名菩薩摩訶薩爲魔所
持當知是爲菩薩魔事復次須菩提菩薩
摩訶薩不久行六波羅蜜不知名字相不知
色相不知受想行識相惡魔來語言汝當
來世得阿耨多羅三藐三菩提時有如是名
字隨其本念説其名號是無智無方便菩
薩作是念我先亦有是成佛名號念是人如
我所念説是人所説合我本念我必爲諸
佛所授記須菩提我所説阿鞞跋致行類
相貎是人永無但以空名字輕弄毀蔑餘人
以是事故遠離阿耨多羅三藐三菩提是菩
薩摩訶薩遠離般若波羅蜜無方便力遠離
善知識與惡知識相得故墮二地若聲
聞辟支佛地若久久往來生死中然後還
依止般若波羅蜜若値善知識常隨逐親近
故得阿耨多羅三藐三菩提是人於是身
若不即悔當墮二地若阿羅漢地若辟支
佛地須菩提譬如比丘於四重禁法若犯一
事非沙門非釋子是人現身不得四沙門
果須菩提是著空名字菩薩心亦如是輕
弄毀蔑餘人故當知是罪重於比丘四禁須
菩提置是重罪其罪過於五逆以受是名
字故生高心輕弄毀蔑餘人若生是心當知
其罪甚重如是名字等微細魔事菩薩當覺
知復次須菩提菩薩在空閑山澤曠遠之
處魔來到菩薩所讃歎遠離法作是言善
男子汝所行是佛所稱譽遠離法須菩提我
不讃是遠離所謂但在空閑山澤曠遠之處
須菩提言世尊若空閑山澤曠遠之處非遠
離法者云何更有異遠離佛言須菩提
若菩薩摩訶薩遠離聲聞辟支佛心住空閑
山澤曠遠之處是佛所許遠離法須菩提
如是遠離法菩薩摩訶薩應所修行晝夜
行是遠離法是名遠離行菩薩須菩提若惡
魔所説遠離法空閑山澤曠遠之處是菩薩
心在憒鬧所謂不遠離聲聞辟支佛心不勤
修般若波羅蜜是菩薩摩訶薩不能具足一
切種智是菩薩行惡魔所説遠離法心不清
淨而輕餘菩薩城傍心清淨無聲聞辟支佛
憒鬧心亦無諸餘雜惡心具足禪定解脱智
慧神通者是遠離般若波羅蜜無方便菩薩
摩訶薩雖在絶曠百由旬外禽獸鬼神羅刹所
住之處若一歳百千萬億歳若過萬億歳
不知是菩薩遠離法所謂諸菩薩以是遠離
法深心發阿耨多羅三藐三菩提不雜行是
菩薩憒鬧行而依受著是遠離法是人所行
佛所不許須菩提我所説實遠離法是菩
薩不在是中亦不見是遠離相何以故但
行是空遠離故爾時惡魔來在虚空中住讃
言善哉善哉善男子此是佛所説眞遠離
法汝行是遠離疾得阿耨多羅三藐三菩
提是菩薩摩訶薩念著是遠離而輕易諸
餘求佛道清淨比丘以爲憒鬧以憒鬧爲不
憒鬧以不憒鬧爲憒鬧應恭敬而不恭敬
不應恭敬而恭敬是菩薩作是言非人念我
來稱讃我我所行者是眞遠離住城傍者誰
當稱美汝以是因縁故輕餘菩薩摩訶薩
須菩提當知是名菩薩旃陀羅汚染諸菩薩
是人似像菩薩實是天上人中之大賊亦是
沙門被服中賊如是人諸求佛道者所不應
親近不應供養恭敬何以故須菩提當知
是人墮増上慢以是故若菩薩摩訶薩欲不
捨一切智欲得阿耨多羅三藐三菩提一心
欲求阿耨多羅三藐三菩提欲利益一切衆
生不應親近是人恭敬供養菩薩摩訶薩法
常應勤求自利厭患世間心常遠離三界於
是人當起慈悲喜捨心我行菩薩道不應生
如是過罪若生當疾滅須菩提菩薩摩訶
薩當善覺是事是事中善自免出復次須
菩提菩薩摩訶薩深心欲得阿耨多羅三藐
三菩提者當親近恭敬供養善知識須菩
提白佛言世尊何等是菩薩摩訶薩善知
識佛告須菩提諸佛是菩薩摩訶薩善知識
諸菩薩摩訶薩亦是菩薩善知識須菩提阿
羅漢亦是菩薩善知識是爲菩薩摩訶薩善
知識復次須菩提六波羅蜜亦是菩薩善知
識四念處乃至十八不共法亦是菩薩善知
識須菩提如實際法性亦是菩薩善知識
須菩提六波羅蜜是世尊六波羅蜜是道
六波羅蜜是大明六波羅蜜是炬六波羅蜜
是智六波羅蜜是慧六波羅蜜是救六波羅
蜜是歸六波羅蜜是洲六波羅蜜是究竟道
六波羅蜜是父是母四念處乃至一切種智亦
如是何以故六波羅蜜三十七道法亦是
過去諸佛父母六波羅蜜三十七道法亦是
未來現在十方諸佛父母何以故須菩提六
波羅蜜三十七道法中生過去未來現在十
方諸佛故以是故須菩提菩薩摩訶薩欲得
阿耨多羅三藐三菩提淨佛世界成就衆生
當學六波羅蜜三十七道法及四攝法攝取
衆生何等四布施愛語利益同事須菩提以
是利益故我言六波羅蜜及三十七道法是
諸菩薩摩訶薩世尊是道是大明是炬是智
是慧是救是歸是洲是究竟道是父是母須
菩提以是故菩薩摩訶薩欲不隨他人教住
欲斷一切衆生疑欲淨佛世界成就衆生當
學是般若波羅蜜所以者何是般若波羅蜜
中廣説諸法是菩薩摩訶薩所應學處
論問曰阿鞞跋致品中已廣説阿鞞跋致
相今何以更説答曰所説般若波羅蜜義
皆是阿鞞跋致相但阿鞞跋致品中多説其
事餘品中亦處處有説阿鞞跋致相但不次
第有人言爲後來衆生異語説阿鞞跋致
相有人言有二種阿鞞跋致一者已得記
二者未得記得授記有二種一者現
前授記二者不現前授記不現前授記
有二種一者具足授記因縁二者未具足授
記因縁具足授記因縁者知諸法實相具
足六波羅蜜不具足授記因縁者但知諸
法實相得般若波羅蜜分餘波羅蜜未具
足是菩薩能如阿鞞跋致菩薩答此是前品
未所説阿鞞跋致是故次第説夢中不
貪二地雖未具足阿鞞跋致法亦名阿鞞
跋致欲説如是等阿鞞跋致相故此品中
次第説是菩薩晝日常習行空故夜夢中亦
不貪三界是人常行慈悲心於衆生深樂
佛法故不貪二乘若夢若覺觀一切法
如夢如幻等是菩薩雖未得現前授記餘
法未具足亦名阿鞞跋致相何以故菩薩
於二處退轉一者著世間樂故轉二者
取二乘故轉是菩薩堅心深入空及慈悲
心故乃至夢中亦不貪三界二乘何況覺
時復次若菩薩夢見佛在人天大衆中説
法所謂諸法實相義菩薩知是義心與法
合復次諸佛祕密法菩薩夢中得見所謂
見佛身無量過須彌山色如閻浮檀金三
十二相八十種隨形好以自莊嚴放無量光
明梵音聲説法及身毛孔出無量化佛至
十方種種方便力施作佛事度脱衆生爾
時是菩薩見是佛神通力故深心清淨問
佛法得諸法實相是名阿鞞跋致是菩薩
常行畢竟空故我我所等諸煩惱折薄乃至
自身不惜何況餘親是因縁故若夢中見
若自身若父母等若殺若死因縁及聚落破
等不憂惱怖畏覺已思惟如夢中不死而
見死不畏而見畏一切三界皆爾何但夢
中我作佛時當爲衆生説諸法畢竟空皆
如夢復次有菩薩種清淨國土因縁時作
是願我爾許時積集淨國土行是心修習
故夢中若見三惡道衆生即時得是心我
作佛時令我國土乃至無三惡道名
復次是菩薩常修慈悲心故夢中見地獄火
燒衆生作誓火即滅覺已取是相若見實
火燒城郭作是念我夢中能滅火此火亦
當可滅所以者何佛説夢覺無異故是菩
薩於無量劫修集福徳得諸法實相故
鬼神龍王等助滅是火其中有不滅燒一
家置一家者是衆生重罪故菩薩福徳智慧
力不能滅重罪者所謂破法業法者般若波
羅蜜諸餘法利益無及般若波羅蜜者是故
破者罪重以菩薩誓力故不次第燒惟罪
重者不救不妨是阿鞞跋致相非人所持亦
如呪火有菩薩未得無生法忍聞是阿
鞞跋致呪故鬼去便作呪是菩薩自未有
力魔來遣鬼神故自恃爲己力有如是
失故佛示令覺知
復次菩薩未入正位魔作種種形隨其念
而示語汝已得授記汝有是相但以肉
眼故不知以是因縁故生増上慢輕蔑餘
人復次菩薩不得諸法實相不知色等五
衆和合邊更有名字相魔來與授記汝當
作佛字名某甲是菩薩思惟我本有是名
字念今所説者同我所願必是諸佛授
記是故心生憍慢輕餘大菩薩以是因縁
故遠離無上道受罪畢墮於二乘若即此
身悔當久久償罪畢還依止般若波羅蜜
得作佛所以者何若轉身乃悔則罪重叵
滅不得作佛是心著是空名字得重罪故
佛説四重禁喩破是重禁現身不得四道
果所以者何是四禁中妄語稱我是阿羅漢
此中著是受莂名字自言我當作佛是故重
於四禁過五逆罪者如地獄品中破般若
波羅蜜罪説微細魔事者細名不逆其意
隨其本念助成其心是菩薩未得阿鞞跋
致法魔誑言已得是微細魔事利根菩薩應
覺除遠復次菩薩在遠離處魔來讃歎汝
能遠離親族同學獨在深山林中爲佛道
故是爲眞菩薩道行是菩薩用是故生憍
慢心輕餘在衆中住菩薩以是事故遠離
佛道墮於二乘佛種種因縁訶是菩薩是
賊是旃陀羅等如經中説不應親近佛所
説遠離心離二乘三界是名眞遠離如
經中廣説如是等細微魔事應當覺而遠
離
復次菩薩欲深心得無上道深心名一心
重心深愛佛道出於一切世間所樂當親
近善知識所以者何有二因縁故得無上
道一者内二者外内名正憶念思惟籌量
諸法外名諸善知識佛餘處種種説善知識
相是故須菩提問佛世尊何等是菩薩善知
識佛答諸佛大菩薩及聲聞是菩薩善知
識六波羅蜜乃至一切種智如法性實際等
諸法亦是善知識法能成辦其事故説六
波羅蜜等諸法名善知識三種聖人以此
六波羅蜜法令菩薩奉行得作佛是故法
及人通名善知識
問曰佛及菩薩六波羅蜜能成菩薩故應
是善知識小乘道異云何能與作善知
識
答曰有小乘人先世求佛道故利根雖是
小乘有憐愍心觀應成大乘者爲説大
乘法知報佛恩故令佛種不斷如舍利
弗六十劫求佛道雖退轉作阿羅漢亦利
根智慧能爲諸菩薩説大乘須菩提常行
無諍三昧常有慈悲心於衆生故亦能教
化菩薩大乘法如摩訶迦葉以神通力持
此身至彌勒出世於九足山中出與大衆
作得道因縁如是等甚多問曰六波羅蜜
攝一切法今何以別説三十七品至如法
性實際答曰六波羅蜜是略説四念處等是
廣説解六波羅蜜六波羅蜜是菩薩初道小
遠三十七品是近因縁於六波羅蜜中禪
波羅蜜般若波羅蜜最大譬如雖有星宿
日月最勝是二波羅蜜中四念處佛十力
等法最妙能大利益現世令人得道故持
戒布施等不如故別説如等無爲法實不虚
誑故能成菩薩事行四念處等法得如
是等法令菩薩得出虚誑法故名善知識
復次是六波羅蜜等法如佛無異佛現在亦
以是法度人是故言世尊如世尊所説不
可壞六波羅蜜等所説亦不可壞是故言
六波羅蜜是世尊是道者行是道徑入無量
佛法中六波羅蜜中所説人籌量思惟分別
常修行令人得大智慧破諸世間無明是
故説六波羅蜜是大明是大炬是智是慧是
救是歸是洲是究竟道如上説般若波羅蜜
是母五波羅蜜是父和合説故言六波羅蜜
是父母如六波羅蜜説四念處等亦如是
是中説因縁六波羅蜜等法亦是三世十方
佛父母是六波羅蜜等是自利法行者欲
以六波羅蜜教化衆生淨佛世界應以
四攝法攝取衆生四攝法義如先説如是
自利利他故佛説六波羅蜜三十七品等諸
法是世尊是道等是故菩薩若欲不隨他
教不隨他教名自知諸法實相乃至變
作佛身來説異於法相亦不信不隨自得
菩薩道漸漸具足諸佛法淨佛世界成就
衆生得佛道能斷一切衆生疑若欲得是
者當學般若般若波羅蜜中世間出世間
若大若小無事不説
大智度論卷第七十六

大智度論釋夢中不證品第六十
一之餘卷七
十七
　　聖者龍樹造
　　後秦龜茲國三藏鳩摩羅什譯
經爾時須菩提白佛言世尊何等是般若
波羅蜜相佛告須菩提如虚空相是般若波
羅蜜相須菩提般若波羅蜜無所有相須
菩提白佛言世尊頗有因縁如般若波羅
蜜相諸法相亦如是耶
佛告須菩提如是如是如般若波羅蜜相
諸法相亦如是何以故須菩提一切法離
相空相以是因縁故須菩提如般若波羅
蜜相諸法相亦如是所謂離相空相故須菩
提白佛言世尊若一切法一切法離一切
法一切法空云何知衆生若垢若淨世
尊離相法無垢無淨空相法無垢無淨離
相空相法不能得阿耨多羅三藐三菩提離
相空相無法可得世尊離相中空相中無
有菩薩得阿耨多羅三藐三菩提者世尊我
云何當知佛所説義佛告須菩提於汝意云
何是衆生長夜行我我所心不如是世尊
衆生長夜行我我所心於汝意云何是我
我所心離相不空相不須菩提言世尊我我
所心離相空相於汝意云何以此我我所心
衆生往來生死中不如是世尊以此我我
所心衆生往來生死中如是須菩提衆生
往來生死中故知有垢惱須菩提若衆生無
我我所心無著心是衆生不復往來生死中
若不往來生死中則無垢惱如是須菩提衆
生有淨須菩提白佛言世尊若菩薩摩訶薩
如是行爲不行色不行受想行識爲不行四
念處乃至八聖道分爲不行内空乃至無法
有法空爲不行佛十力乃至一切種智何以
故是法不可得亦無行者亦無行處亦無行
法世尊菩薩摩訶薩如是行一切世間諸
天人阿修羅不能降伏是菩薩摩訶薩一切
聲聞辟支佛所不能及何以故所住處無能
及故所謂菩薩位世尊是菩薩摩訶薩行
應薩婆若心無能及者須菩提菩薩摩訶薩
如是行疾近薩婆若須菩提於汝意云何
若閻浮提衆生盡得人身得人身已皆得阿
耨多羅三藐三菩提若有善男子善女人盡
其形壽供養恭敬尊重讃歎持是善根迴向
阿耨多羅三藐三菩提是人以是因縁得福
多不須菩提言甚多世尊佛言不如是善
男子善女人於大衆中説是般若波羅蜜出示
分別照明開演亦應般若波羅蜜行正憶念
其福多乃至三千大千世界中衆生亦如是
須菩提於汝意云何閻浮提中衆生一時皆
得人身得人身已若善男子善女人教行
十善道四禪四無量心四無色定教令得須
陀洹道乃至阿羅漢辟支佛道教令得阿耨
多羅三藐三菩提持是善根迴向阿耨多羅
三藐三菩提須菩提於汝意云何是善男
子善女人得福多不須菩提言甚多世尊
佛言不如是善男子善女人以是甚深般若
波羅蜜爲衆生説出示分別照明開演亦不
離薩婆若得福多乃至三千大千世界亦如
是是菩薩摩訶薩不遠離應薩婆若心則到
一切福田邊何以故除諸佛無有餘法如
菩薩摩訶薩勢力何以故諸菩薩摩訶薩行
般若波羅蜜時於一切衆生中起大慈心見
諸衆生趣死地故而起大悲行是道時歡悦
而生大喜不與想倶便得大捨須菩提是
爲菩薩摩訶薩大智光明大智明者所謂
六波羅蜜須菩提是諸善男子雖未作佛
能爲一切衆生作大福田於阿耨多羅三藐
三菩提亦不轉所受供養衣服飮食臥具床
敷疾藥資生所須行應般若波羅蜜念能
畢報施主之恩疾近薩婆若以是故須菩
提若菩薩摩訶薩欲不虚食國中施欲示衆
生三乘道欲爲衆生作大明欲拔出三界牢
獄欲與一切衆生眼應常行般若波羅蜜
行般若波羅蜜時若欲有説但説般若波羅
蜜説般若波羅蜜已常憶念般若波羅蜜
常憶念般若波羅蜜已常行般若波羅蜜不
令餘念得生晝夜勤行般若波羅蜜相應念
不息不休須菩提譬如士夫未曾得摩尼
珠後時得得已大歡喜踊躍後復失之便大
憂愁常憶念是摩尼珠作是念我奈何忽
亡失此大寶須菩提菩薩摩訶薩亦如是
常憶念般若波羅蜜不離薩婆若心須菩提
白佛言世尊一切念性自離一切念性自
空云何菩薩摩訶薩行般若波羅蜜不離應
薩婆若念是遠離空法中無菩薩亦無念無
應薩婆若佛告須菩提若菩薩摩訶薩如是
知一切法性自離一切法性自空非聲聞辟
支佛作亦非佛作諸法相常住法相法住法
位如實際是名菩薩行般若波羅蜜不離薩
婆若念何以故般若波羅蜜性自離性自
空不増不減故須菩提白佛言世尊若般若
波羅蜜性自離性自空云何菩薩摩訶薩與
般若波羅蜜等得阿耨多羅三藐三菩提佛
告須菩提菩薩摩訶薩與般若波羅蜜等不
増不減何以故如法性實際不増不減故
所以者何般若波羅蜜非一非異故若菩
薩聞如是般若波羅蜜相不驚不沒不畏
不怖不疑須菩提當知是菩薩摩訶薩行
般若波羅蜜當知是菩薩摩訶薩必住阿鞞
跋致地中須菩提白佛言世尊般若波羅
蜜空無所有不堅固是行般若波羅蜜不不
也須菩提世尊離空更有法行般若波羅蜜
不不也須菩提世尊是般若波羅蜜行般若
波羅蜜不不也須菩提世尊離般若波羅
蜜行般若波羅蜜不不也須菩提世尊色
是行般若波羅蜜不不也須菩提世尊受想
行識是行般若波羅蜜不不也須菩提世尊
六波羅蜜是行般若波羅蜜不不也須菩提
世尊四念處乃至十八不共法是行般若波
羅蜜不不也須菩提世尊色空相虚誑不實
無所有不堅固相色如相法相法住法位實
際是行般若波羅蜜不不也須菩提世尊
受想行識乃至十八不共法空相虚誑不實
無所有不堅固相如法相法住法位實際是
行般若波羅蜜不不也須菩提世尊若是諸
法皆不行般若波羅蜜云何行名菩薩摩
訶薩行般若波羅蜜佛告須菩提於汝意云
何汝見有法行般若波羅蜜者不不也世
尊須菩提汝見般若波羅蜜菩薩摩訶薩可
行處不不也世尊須菩提汝所不見法是法
可得不不也世尊須菩提若法不可得是
法當生不不也世尊須菩提是名菩薩摩訶
薩無生法忍菩薩摩訶薩成就是忍得受
阿耨多羅三藐三菩提記須菩提是名諸佛
無所畏無礙智菩薩摩訶薩行是法忍勤精
進若不得大智一切種智所謂阿耨多羅三
藐三菩提智者無有是處何以故是菩薩摩
訶薩得無生法忍故乃至阿耨多羅三藐三
菩提不減不退須菩提白佛言世尊諸法無
生相此中得阿耨多羅三藐三菩提記不不
也須菩提世尊諸法生相此中得阿耨多羅
三藐三菩提記不不也須菩提世尊諸法非
生非不生相得阿耨多羅三藐三菩提記不
不也須菩提世尊諸菩薩摩訶薩云何知
諸法得阿耨多羅三藐三菩提記佛告須菩
提汝見有法得阿耨多羅三藐三菩提記不
不也世尊我不見有法得阿耨多羅三藐三
菩提記我亦不見法有得者得處佛言如是
如是須菩提若菩薩摩訶薩於一切法無所
得時不作是念我當得阿耨多羅三藐三
菩提用是事得阿耨多羅三藐三菩提是
阿耨多羅三藐三菩提處何以故諸菩薩
摩訶薩行般若波羅蜜無諸憶想分別所以
者何般若波羅蜜中無諸分別憶想故論
問曰上已種種説般若相今何以更問答
曰般若波羅蜜第一微妙聞者無厭足無
滿時無一定相故不應難如十住大菩薩
於般若波羅蜜猶未滿足何況須菩提小乘
人復次上聞種種讃般若是父是母等是
故更問佛因須菩提問爲餘衆生故廣説
般若波羅蜜相須菩提所謂虚空相是般若
波羅蜜相如虚空無色相無非色相般若
波羅蜜亦如是無所有相須菩提更問頗有
因縁諸法相如般若相不佛答有一切法
究竟空究竟離相故説如般若波羅蜜相
一切法亦如是須菩提難若一切法離相空
相云何知有垢淨云何菩薩得無上道佛
告須菩提於汝意云何衆生長夜行我我
所等是佛所説義如我我所畢竟無衆生
狂顛倒因縁故生諸煩惱煩惱因縁故有業
業因縁故於生死中往來是事本末空何
以故我無故我所心虚誑我所心虚誑故諸
餘因果展轉法皆是虚誑若因般若波羅蜜
實智慧觀五衆無常苦空無我離自相自
相空從本來畢竟不生爾時我我所心則滅
如日出衆冥皆除我我所心滅故餘煩惱滅
餘煩惱滅故業因縁亦滅業因縁滅故往來
生死中斷是名爲淨雖一切法相皆空亦
以如是因縁故有淨有垢爾時須菩提
思惟籌量佛語已白佛言世尊菩薩如是
行實不行色等一切法何以故是菩薩不
得是法若行行處行者世尊若菩薩能如是
行一切人天世間無能降伏者世間人皆著
假名是行者行實法是故不能伏世間人
著一切虚誑顛倒及虚誑果報是菩薩於畢
竟空中尚不著何況餘法如是云何可降
伏天人阿修羅世間者是三種善道中有智
慧人故説不能降伏又復一切聲聞辟支
佛所不能及者上三善道據未得道人此
中説得道者不能及此中説不能及因縁
所謂菩薩入法位一切魔魔所使無能惱者
是菩薩常行應薩婆若心則近阿耨多羅三
藐三菩提何以故不著一切法常集一切
助道法故佛可其言而讃佛欲以如是智
慧爲他人説故先讃菩薩自利益今爲
利益他分別福徳果報故問須菩提於汝
意云何閻浮提衆生盡得人身如經廣説
乃至應薩婆若心出一切福田之上是中
説因縁若菩薩能自行般若波羅蜜亦能教
化是人於一切福田能到其邊福田者
從須陀洹乃至佛是菩薩能如所説般若
波羅蜜履行則得作佛餘福徳善法離般
若波羅蜜故皆盡般若波羅蜜不可盡故言
無有餘福徳如菩薩摩訶薩力勢者是
中自説因縁菩薩行般若時得諸法平等
忍得平等忍故雖行空亦能生四無量心
四無量心中大悲是大乘之本見衆生就於
死法如囚受戮諸菩薩能生六波羅蜜等
乃至一切種智是故諸菩薩能生大悲
是故是人雖未得無上道已是一切衆生之
福田是故言菩薩摩訶薩若欲不空食國中
施者當學般若波羅蜜不空食名能報
施主能生道能令施主之福無盡乃至入
涅槃若示衆生三乘道爲衆生示一切智
大明亦欲拔出三界獄中四縛欲令衆生
得五眼應常行般若波羅蜜相應念相應
念者即是般若心若行般若波羅蜜心若
有所説但説般若波羅蜜佛勅弟子若和
合共住常行二事一者賢聖默然二者説法
賢聖默然者是般若心説法者説般若波羅
蜜是人從般若心出説般若波羅蜜説般
若波羅蜜已還入般若中不令餘心餘語
得入晝夜常行是不休不息如是得先所
説功徳佛欲令是事明了故説譬喩如
貧人失大價寶常念不離菩薩亦如是不
離薩婆若心常行般若波羅蜜不休不息
爾時須菩提聞是事白佛言世尊若一切諸
念空云何菩薩不離薩婆若念空中菩薩
不可得薩婆若亦不可得佛答若菩薩知
一切法離自性非聲聞辟支佛所作亦非
佛所作自從因縁出諸法法相如實際常
住世間即是菩薩不離般若波羅蜜行佛自
説因縁般若波羅蜜空故離故不増不減
須菩提聞是復問佛若般若波羅蜜性空云
何菩薩與般若合得無上道佛隨須菩提
語若菩薩與般若波羅蜜合則不増不減諸
法如法性實際不増不減故般若波羅蜜不
増不減般若波羅蜜即是諸法如法性實際
如法性實際即是般若波羅蜜此中佛自説
因縁如如等三法非一非異般若亦如是
世間法非一即是二不異即是一般若波羅
蜜則不爾是故般若波羅蜜無量無邊空
無相無作故不増不減若菩薩得是不増不
減則能得阿耨多羅三藐三菩提若菩薩
聞是事通達無礙入佛智慧雖未作佛
信力故於佛法中亦無疑不怖不畏所以
者何凡夫著我心故有畏是菩薩我相斷
故無所畏當知是菩薩即住阿鞞跋致地
亦能正行般若須菩提聞是菩薩正行般若
波羅蜜是故問佛世尊般若波羅蜜觀一切
空不牢固是空相爲行般若不佛言不
也何以故若空無有法云何行般若離是
空更有法行般若不佛言不也何以故若
一切法空無相無作云何離空更有法是
故説不須菩提聞空非行般若離空非行
般若一切法皆攝在般若中今但問般若
行般若不法不自行應以異法行是故
言不復問離般若更有法行般若不佛言
不何以故一切法攝在般若中更無法行
般若先來略問行般若者今問名字因縁
五衆行般若不佛言不何以故是五衆從
虚誑和合因縁不自在故無住相云何能
行須菩提更問若菩薩假名字空不實故
不行般若今六波羅蜜等諸助道法行般
若波羅蜜不佛言不何以故如五衆和合
有故不能行是諸法亦如是色等法空相
不牢固如法相法位法住實際是法行般
若不佛答是法無爲法不生不滅常住自性
故不行須菩提問佛世尊假名字故人不
行諸法亦和合因縁生無自性故亦不行
誰當行般若若不行云何得無上道今佛
以反問答於汝意云何須菩提從佛急求
行般若者是故佛問汝以慧眼見定有一
法行般若不須菩提因三解脱門入諸
法實相中法相不可得何況行者是故答言
世尊不見有行般若者復問汝見是般
若波羅蜜菩薩行處不須菩提答不見何
以故般若波羅蜜中一切諸觀滅若常若無
常若生滅等無一法定相是般若云何當説
是般若波羅蜜復問若汝以智慧眼不見
法是不見法爲有爲無答言無何以故
佛説智慧眼實肉眼天眼虚誑須菩提以慧
眼觀不見故言無復問若法無不可得是
法有生不答言不生是法本自無畢竟空
無所有是法有無等戲論已滅云何有生
佛語須菩提若菩薩於是法中通達無疑
信力智慧力故能住是法中是名無生忍五
衆中假名菩薩得如是法是名行般若波
羅蜜世俗法故説非第一義第一義中諸
戲論語言即是無生得是無生忍便受無上
道記佛言若菩薩一心勤精進不休不息隨
無生忍行不得是大智慧無上智慧一切
智無有是處何以故如經説若無因無縁
則無果報耶因縁亦無果報因縁少亦無
果報如是菩薩得是無生法忍捨是生死
肉身得法性生身住菩薩果報神通中一
時能作無量變化身浮佛世界度脱衆生
是人末後身具足佛法坐道場具足正因
縁若不得阿耨多羅三藐三菩提無有是
處所以者何是人得無生忍法一心直
進無有廢退故菩薩未得無生法忍深著
世間法諸煩惱厚雖有福徳善心軟薄不
進故爲煩惱所遮得無生忍法無復是
事未得無生忍法用力艱難譬如陸行
得無生法忍已用力甚易譬如乘船是故
無生法忍諸菩薩所貴以是貴故須菩提
問世尊得無生法故受記佛言不也何以
故無生法不生不滅無得相云何因是受
記復問生法得記耶佛言不得何以故生
法虚誑妄語作法云何得阿耨多羅三藐三
菩提眞實法復問生不生得受記不佛言不
也何以故此二倶有過故復問世尊若爾
者云何當授記佛反問汝以慧眼觀見
有法與菩薩授記不答言不見何以故
是法從本已來寂滅相是中無見不見授
記不授記亦不見阿耨多羅三藐三菩提
亦無得法亦無得者此中自説因縁般若
波羅蜜無是憶想分別問曰須菩提上問菩
薩得無生忍故受記佛言不佛何以還以
無生理答所謂菩薩行般若時無一切憶
想分別答曰行者實以無生忍故受記而
須菩提爲菩薩故以著心得心問以是故
言不如一切法實無我婆蹉梵志問佛有
我不佛默然不答無我不佛亦不答一切
雖實無我以梵志著心問欲戲弄無我故
不答須菩提問意知定有受記事但不
知觀何法得記故問是故佛以須菩提所
得法問汝以慧眼見定有法受記不須
菩提住三解脱門中觀法性不見定有
受記者諸法法性無相無量故若不見
受記法云何當得阿耨多羅三藐三菩提
者須菩提聞是受記者空難情則息自解
無疑佛可其意如是如是汝不見不得
法是實何以故般若波羅蜜相無所分別
故
大智度論釋同學品第六十二
經爾時釋提桓因白佛言世尊是般若波
羅蜜無諸憶想分別畢竟離故世尊是衆
生聞是般若波羅蜜能受持讀誦説正憶念
親近如説行乃至阿耨多羅三藐三菩提
不雜餘心心數法者不從小功徳來佛言
如是如是聞是深般若波羅蜜乃至不雜餘
心心數法者不從小功徳來憍尸迦於汝
意云何若閻浮提衆生成就十善道四禪四
無量心四無色定復有善男子善女人受持
深般若波羅蜜讀誦親近正憶念如説行勝
於閻浮提衆生成就十善道乃至四無色定
百倍千倍千萬億倍乃至算數譬喩所不能
及爾時有一比丘語釋提桓因憍尸迦是
善男子善女人行般若波羅蜜功徳勝於仁
者釋提桓因言是善男子善女人一發心
勝於我何況聞是般若波羅蜜書持讀誦正
憶念如説行是善男子善女人行般若波羅
蜜非但勝我亦勝一切世間天及人阿修羅
非但勝一切世間天及人阿修羅亦勝諸須
陀洹斯陀含阿那含阿羅漢辟支佛非但勝
是須陀洹乃至辟支佛亦勝菩薩行五波羅
蜜遠離般若波羅蜜者非但勝菩薩行五波
羅蜜遠離般若波羅蜜者亦勝菩薩行般若
波羅蜜無方便力者是菩薩摩訶薩如説行
般若波羅蜜不斷佛種常見諸佛疾近道場
菩薩如是行爲欲拔出衆生沈沒長流者是
菩薩如是學爲不學聲聞辟支佛學菩薩如
是學四天王天來至菩薩所如是言善男子
當勤疾學坐道場成阿耨多羅三藐三菩提
時如過去諸佛所受四鉢亦當應受我當持
來奉上菩薩及諸餘天四天王天三十三天
夜摩天兜率陀天化樂天他化自在天梵天
乃至首陀會天亦當供養十方諸佛亦常念
是菩薩摩訶薩如説行是深般若波羅蜜者
是菩薩諸所有世間厄難勤苦之事永無復
有一切世間有四百四病是菩薩身中無
是諸病以行深般若波羅蜜故得是現世
功徳爾時阿難作是念釋提桓因自以力説
耶以佛神力説乎釋提桓因知阿難意所念
語阿難言我之所説皆佛威神佛告阿難
如是如是如釋提桓因所説皆佛威神阿難
是菩薩摩訶薩習學是深般若波羅蜜時三
千大千世界中諸惡魔皆生孤疑今是菩薩
爲當得阿耨多羅三藐三菩提當中道於實
際作證墮聲聞辟支佛地
復次阿難若菩薩摩訶薩不離般若波羅蜜
時魔大愁毒如箭入心是時魔復放大火風
四方倶起欲令菩薩心沒恐怖懈怠於薩婆
若中乃至起一亂念阿難白佛言世尊
魔爲都嬈亂諸菩薩有不嬈亂者佛告阿難
有嬈者有不嬈者阿難白佛言世尊何等
菩薩爲惡魔所嬈佛言有菩薩摩訶薩先世
聞是深般若波羅蜜心不信解如是菩薩魔
得其便復次阿難菩薩聞説是深般若波羅
蜜時意疑是般若波羅蜜爲實有爲實無如
是菩薩魔得其便復次阿難有菩薩遠離善
知識爲惡知識所攝故不聞深般若波羅蜜
不聞故不知不見不問云何應行般若波羅
蜜云何應修般若波羅蜜是菩薩惡魔得其
便復次阿難若菩薩遠離般若波羅蜜受
惡法是菩薩爲惡魔得其便魔作是念是
輩當有伴黨當滿我願是菩薩自墮二地亦
使他人墮於二地復次阿難若菩薩聞説深
般若波羅蜜時語他人言是般若波羅蜜甚
深我尚不能得其底汝復用聞用學是般
若波羅蜜爲如是菩薩魔得其便復次阿
難若菩薩輕餘菩薩言我行般若波羅蜜行
遠離空汝無是功徳是時惡魔大歡喜踊躍
若有菩薩自恃名姓多人知識故輕餘行善
菩薩是人無實阿鞞跋致行類相貎功徳
無是功徳故生諸煩惱但著虚名故輕賤
餘人言汝不在如我所得法中爾時惡魔
作是念今我境界宮殿不空増益三惡道
惡魔助其威力令餘人信受其語信受其語
故受行其經如説修學如説修學時増益
諸結使是諸人心顛倒故身口意業所作皆
受惡報以是因縁増益三惡道魔之眷屬宮
殿益多阿難魔見是利故大歡喜踊躍阿
難若行菩薩道者與求聲聞道家共諍鬪
魔作是念是遠離薩婆若阿難若菩薩菩
薩共諍鬪瞋恚罵詈是時惡魔便大歡喜踊
躍言兩離薩婆若遠復次阿難若未受記
菩薩向得記菩薩生惡心諍鬪罵詈隨起念
多少劫若干劫數若不捨一切種智然後
乃補爾所劫大莊嚴阿難白佛言世尊是
惡心乃經爾所劫數於其中間寧得出除
不佛告阿難我雖説求菩薩道及聲聞人得
出罪阿難若求菩薩道人共鬪諍瞋恚
罵詈懷恨不悔不捨者我不説有出必當
更爾所劫數若不捨一切種智然後乃大莊
嚴阿難若是菩薩鬪諍瞋恚罵詈便自改
悔作是念我爲大失我當爲一切衆生下屈
今世後世皆使和解我當忍受一切衆生履
踐如橋梁如聾如唖云何以惡語報人我
不應壞是甚深阿耨多羅三藐三菩提心我
得阿耨多羅三藐三菩提時應當度是一切
苦惱衆生云何當起瞋恚阿難白佛言世
尊菩薩菩薩共住云何佛告阿難菩薩菩薩
共住相視當如世尊何以故是菩薩摩訶薩
應作是念是我眞伴共乘一船彼學我學所
謂檀波羅蜜乃至一切種智若是菩薩雜行
離薩婆若心我不應如是學若是菩薩不雜
行不離薩婆若心我亦應如是學菩薩摩訶
薩如是學者是爲同學
論釋曰釋提桓因上説善男子書受持般
若乃至正憶念得無量功徳今説其義是
人讀誦般若乃至阿耨多羅三藐三菩提
不令餘心心數雜者得如上所説功徳但
從聞説而不能行餘心不入者雖得功
徳不名爲無上餘心心數法雜者有人言
慳貪等及破六波羅蜜惡心是有人言但不
令惡心増長成其勢力來則滅除有人言
不令聲聞辟支佛心得入有人言無記散亂
心雖非惡以遮善道故亦不令得入是
故是人不從小功徳來佛可其言如是欲
分別清淨行勢力故反問憍尸迦若閻浮
提人一切成就十善道等如經説是福徳
雖多離諸法實相故虚妄不牢固無常盡
滅不足爲多如草芥雖多不如一小金
剛問曰是比丘何以語帝釋善男子福徳
勝仁者答曰帝釋已作福徳果報中人天
之主威徳尊重是比丘重是善法欲顯此
功徳故言勝於仁者復次是比丘聞帝釋
得聲聞道是故言汝雖有福徳是菩薩勝
汝帝釋得道深念佛法故不生高心受
其語言菩薩爲阿耨多羅三藐三菩提但發
心便勝我何況如所説行何以故帝釋福
報微薄是菩薩功徳淳厚又以帝釋福徳
著天樂自爲其身菩薩功徳爲一切衆生
迴向佛道樂故時會聽者聞比丘説勝於
仁者帝釋受其語咸生輕帝釋心是故帝
釋言不但勝我乃至勝菩薩行般若無方
便力者如所説行般若波羅蜜時不雜
餘心心數法故是中帝釋自説勝因縁所謂
是菩薩如説行般若不斷佛種乃至以行
般若波羅蜜故得是現世功徳問曰阿難何
以作是念言帝釋自以力説用佛力説答
曰阿難知帝釋是聲聞而所説甚深過聲聞
辟支佛智是故生疑而問問曰帝釋自有
智能問能答何以言佛力答曰般若甚深
甚難無量無邊若在異處説尚難何況於
佛前大衆中説是故言佛力如持心經説
佛以光明威神入其身故能於佛前難問
有所説佛告阿難可帝釋所語更歎
行深般若菩薩有大威徳所謂阿難是菩
薩習學深般若時惡魔生疑惡魔是菩薩怨
賊常求菩薩便如魔品中説以菩薩深行
般若波羅蜜故魔大作方便壞菩薩心若
菩薩懈怠者魔大歡喜是人自當墮落有
人言一切菩薩應有魔怨是故阿難問爲
盡有魔亦有無者佛分別答所謂深清淨
心行菩薩道則無魔擾不清淨爲魔所壞
者如經廣説問曰如佛所説一切有爲法
皆可轉可捨阿難何以疑而問佛是罪可
悔不答曰阿難知般若波羅蜜是無盡因
縁若供養福無邊乃至得佛福猶不盡若
訶瞋罪亦如是無邊是故問佛佛答我法
雖有出罪若菩薩共鬪結恨不即捨則不
可出何以故是菩薩深心輕慢瞋餘菩薩
故以瞋憍慢故不能下意共悔欲更行
餘功徳求滅此罪佛言此罪不可出以
懷恨故雖作餘福徳皆不清淨不清淨
故無力無力故不能滅罪此人若欲作
佛不捨一切智下意懺悔者補爾所劫乃
得發大莊嚴問曰心中懷恨云何可滅答
曰破瞋因縁如經説阿難知一切衆生屬
業因縁不得自在無能救者心懷怖畏
問佛菩薩共住云何云何用心恭敬佛答
供養恭敬當如視佛是未來佛故此中佛
自説因縁菩薩共住應作是念是我眞伴
倶到佛道共乘一船船者六波羅蜜三界
三漏爲水彼岸是佛道彼所學者我亦應
學學者所謂六波羅蜜等同戒同見同道
如白衣兄弟不應共鬪我是同法兄弟亦不
應共諍若是菩薩雜行離薩婆若心我不
應如是學何以故勝事應從他學惡事應
捨菩薩若作是學輕慢瞋恨事皆滅是則
名菩薩同學
　大智度論釋等學品第六十三
經須菩提白佛言世尊何等是菩薩摩訶
薩等法菩薩所應學須菩提内空是菩薩
等法外空乃至自相空是菩薩等法須菩提
色色相空受想行識識相空乃至阿耨多羅
三藐三菩提阿耨多羅三藐三菩提相空須
菩提是名菩薩摩訶薩等法住是等法得阿
耨多羅三藐三菩提須菩提白佛言世尊若
菩薩摩訶薩爲色盡故學爲學薩婆若爲色
離故學爲色滅故學爲學薩婆若爲色不生
故學爲學薩婆若受想行識亦如是修行
四念處乃至十八不共法盡離滅不生故學
爲學薩婆若佛告須菩提如須菩提所説
爲色盡離滅不生故學爲學薩婆若受想行
識乃至十八不共法盡離滅不生故學爲學
薩婆若佛告須菩提於汝意云何色如受想
行識如乃至阿耨多羅三藐三菩提如佛如
是諸如盡滅斷不須菩提言不也世尊佛
告須菩提菩薩摩訶薩如是學如爲學薩婆
若是如不作證不滅不斷須菩提菩薩摩
訶薩如是學如爲學薩婆若須菩提菩薩
摩訶薩如是學爲學六波羅蜜爲學四念處
乃至十八不共法若學六波羅蜜乃至十八
不共法爲學薩婆若須菩提如是學爲盡
諸學邊如是學魔若魔天所不能壞如是學
直到阿鞞跋致地如是學爲學佛所行道如
是學爲得擁護爲學大慈大悲爲學淨佛
世界成就衆生須菩提如是學爲學三
轉十二行法輪轉故如是學爲學度衆生如
是學爲學不斷佛種如是學爲學開甘露門
如是學爲學欲示無爲性須菩提下劣之人
不能作是學如是學者爲欲拔出沈沒生
死衆生菩薩摩訶薩如是學終不墮地獄餓
鬼畜生中終不生邊地終不生栴陀羅家
終不聾盲瘖唖拘癖諸根不缺眷屬成就
終不孤窮菩薩如是學終不殺生乃至終不
邪見如是學不作邪命活不攝惡人及破戒
者如是學以方便力故不生長壽天何等是
方便力如般若波羅蜜品中所説菩薩摩
訶薩以方便力故入四禪四無量心四無色
定不隨禪無量無色定生須菩提菩薩如
是學一切法中得清淨所謂淨聲聞辟支
佛心須菩提白佛言世尊一切法本性清
淨云何言菩薩一切法中得清淨佛告須菩
提如是如是一切諸法本性清淨若菩薩
摩訶薩於是法中心通達不沒即是般若波
羅蜜如是諸法一切凡夫不知不見菩薩
摩訶薩爲是衆生故行檀波羅蜜乃至般若
波羅蜜行四念處乃至一切種智須菩提
菩薩如是學於一切法中得智力無所畏
如是學爲了知一切衆生心所趣向譬如大
地少所處出金銀珍寶須菩提衆生亦如是
少所人能學般若波羅蜜多墮聲聞辟支佛
地須菩提譬如少所人受行轉輪聖王業
多受行小王業如是須菩提少所衆生行般
若波羅蜜求一切智多行聲聞辟支佛道須
菩提諸菩薩摩訶薩發心求阿耨多羅三藐
三菩提中少有如説行多住聲聞辟支佛地
多有菩薩摩訶薩行般若波羅蜜無方便力
故少所人住阿鞞跋致地須菩提以是故
菩薩摩訶薩欲住阿鞞跋致地欲在阿鞞
跋致數中應當學是深般若波羅蜜復次須
菩提菩薩摩訶薩學是般若波羅蜜時不生
慳貪心不生破戒瞋恚懈怠散亂愚癡心不
生諸餘過失心不生取色相取受想行識相
心不生取四念處相心乃至不生取阿耨多
羅三藐三菩提相心何以故是菩薩摩訶薩
行是深般若波羅蜜無有法可得以不可得
故於諸法不生心取相須菩提菩薩摩訶
薩如是學深般若波羅蜜總攝諸波羅蜜令
諸波羅蜜増長諸波羅蜜悉隨從何以故
須菩提是深般若波羅蜜諸波羅蜜悉入
中須菩提譬如我見中悉攝六十二見如
是須菩提是深般若波羅蜜悉攝諸波羅蜜
須菩提譬如人死命根滅故餘根悉隨滅
如是須菩提菩薩摩訶薩行深般若波羅蜜
時諸波羅蜜悉隨從須菩提菩薩摩訶薩
欲令諸波羅蜜度彼岸應學深般若波羅蜜
須菩提菩薩摩訶薩學是深般若波羅蜜者
出一切衆生之上須菩提於汝意云何三千
大千世界中衆生多不須菩提言一閻浮提
中衆生尚多何況三千大千世界佛告須菩
提若三千大千世界中衆生一時皆得人身
悉得阿耨多羅三藐三菩提若有菩薩盡形
壽供養爾所佛衣服飮食臥具湯藥資生所
須須菩提於汝意云何是人以是因縁故
得福徳多不須菩提言甚多甚多佛言不
如是善男子善女人學般若波羅蜜如説行
正憶念得福多何以故般若波羅蜜有勢
力能令菩薩摩訶薩得阿耨多羅三藐三菩
提須菩提以是故菩薩摩訶薩欲出一切
衆生之上當學般若波羅蜜欲爲無救護衆
生作救護欲與無歸依衆生作歸依欲與無
究竟道衆生作究竟道欲爲盲者作目欲得
佛功徳欲作諸佛自在遊戲欲作佛師子
吼欲撞撃佛鍾鼓欲吹佛唄欲昇佛高
座説法欲斷一切衆生疑當學深般若波羅
蜜須菩提菩薩摩訶薩若學深般若波羅蜜
諸善功徳無事不得須菩提白佛言世尊
寧復得聲聞辟支佛功徳不佛言聲聞辟
支佛功徳皆能得但不於中住以智觀已直
過入菩薩位中須菩提菩薩摩訶薩如是學
近薩婆若疾得阿耨多羅三藐三菩提須菩
提菩薩摩訶薩如是學爲一切世間天人
阿修羅作福田須菩提菩薩摩訶薩如是學
過諸聲聞辟支佛福田之上疾近薩婆若須
菩提菩薩摩訶薩如是學是名不捨不離
般若波羅蜜常行般若波羅蜜須菩提菩薩
摩訶薩如是學深般若波羅蜜當知是不退
轉菩薩疾近薩婆若遠離聲聞辟支佛近
阿耨多羅三藐三菩提須菩提菩薩摩訶
薩行般若波羅蜜時若作是念是般若波
羅蜜我以是般若波羅蜜得一切種智若
如是念不名行般若波羅蜜須菩提若不
作是念是般若波羅蜜是人有般若波羅
蜜是般若波羅蜜法是人行般若波羅蜜
得阿耨多羅三藐三菩提是名行般若波羅
蜜須菩提若菩薩作是念無是般若波羅
蜜無人有是般若波羅蜜無有行是般若
波羅蜜得阿耨多羅三藐三菩提何以故一
切法如法性實際常住故如是行是爲菩薩
摩訶薩行般若波羅蜜
論釋曰上阿難問鬪諍佛答同學清淨今
須菩提問佛甚深同心等法是菩薩所學處
佛答内空乃至自相空是名等法有二種等
忍上品末説衆生等忍此品説法等忍如
稱兩頭停等如是内空等諸空於諸法中
平等如内法有種種差別得内空則皆平
等無法乃至自相空一切法相皆自空是時
心則平等菩薩住是等中能得阿耨多羅三
藐三菩提須菩提復問爲色等盡故爲學
薩婆若觀色等無常念念滅不住若得是
觀心則離色心離色故諸煩惱滅煩惱滅
故得不生法須菩提問如是學爲學薩婆
若佛反問須菩提於汝意云何色等諸法
如及如來如是如爲盡滅斷不須菩提言不
是如從本已來不集不和合云何有盡本來
不生云何有滅是法本來虚誑無有定相
云何可斷須菩提菩薩摩訶薩能如是學
如爲學薩婆若是如常不可證不可滅
不可斷是盡離斷除顛倒故行非是究竟
此中説究竟事於是佛讃歎如是學雖不
定爲一法故學而學薩婆若若學薩婆
若即是學六波羅蜜等若能學六波羅蜜
等是爲盡諸學邊若盡諸學邊是人無量
福徳智慧具足故魔若魔民無能降伏如
是正學故直到阿鞞跋致地如是學爲學
佛所行道如是學皆爲十方諸佛及大菩薩
諸天善人所守護能如是學是人無有邪
見心無所著於一切衆生能起大慈大悲
大慈大悲故能教化衆生衆生心清淨故佛
界清淨佛界清淨已得佛道三轉十二行
法輪以三乘度無量衆生以大乘度衆生
故不斷佛種不斷佛種故於世間常開
甘露法門常示衆生無爲性無爲性者所謂
如法性實際涅槃甘露者無爲性門者三解
脱門下劣者名懈怠放逸不樂佛法不一
心行道罪福雜行如是等不能學是法何
以故是下劣者作是念我身及親屬是我
所應護諸餘衆生何豫我事而以頭目髓
腦施之令其得樂一切人皆方便求樂我
今何爲捨樂求苦或生邪見復作是念衆
生無量無邊度不可盡若可度盡即是有
量有邊一佛便可度盡或作是念佛説一
切法空不生不滅我復何所度求佛道不
求佛道同如幻夢如是等下劣人以種種
邪見貪欲因縁故不能學此大法或時有
大人出世籌量思惟諸法實相所謂非常
非無常非有邊非無邊非有非無等行
如是道破顛倒見還捨此道直入法性常
住是清淨法性中以一切衆生不知是事
故生大悲心然後修集六波羅蜜等諸功徳
佛神通智慧無礙解脱得阿耨多羅三藐三
菩提以種種方便門廣度衆生如是人爲
希有問曰如先説衆生無量無邊又言衆
生空復何所度如是云何可有所度答曰
此是下劣人所説何足以之爲證復次先
所説以邪見貪欲因縁故下劣之人作是
念言衆生有邊無邊一切法空無所有一切
法常實皆是六十二邪見所攝大人無欲
思惟籌量離如是過罪住於法性生大悲
心譬如大人但以施心施與他財而不取
價貪欲之人求因縁而與邪見之人依有
邊無邊等無有能無利事而有所作譬
如小人市易求利乃與又復大人菩薩無
所求欲能以頭目等施與衆生所得果報
亦以施與一切法心無所依而能集諸功
徳是故佛説欲拔一切衆生沈沒生死者
能如是學復次菩薩如是學者常有慈悲
憐愍心不惱衆生故不墮地獄常觀因縁
諸法實相不生愚癡故不墮畜生常行布
施破慳貪心故不生餓鬼中佛所説十二
部經八萬四千法聚常不吝惜故不生邊
地常供養尊長善人破憍慢故不生旃陀
羅等下賤人中深心愛衆生具足行利益
事故受身完具以善法多化衆生故眷屬
成就終不孤窮深愛樂尸羅波羅蜜故不
行十惡道及以邪命無有我心但利益衆
生不自爲身故不攝惡人及破戒者惡人
名心惡破戒者名身口惡復次行三不善
道名惡人行七不善道名破戒復次菩薩
若在家攝惡人名惡人出家攝惡人名破
戒問曰菩薩爲度惡人故出現於世譬如
良醫療諸疾病何以故不攝惡人答曰惡
人破戒者有可化有不可化此中但説不
可化者若攝取共住則自壞其道於彼無
益譬如救溺自不能浮而欲濟彼二倶不
免是故説遠離惡人以欲界多惡生憐愍
心故生欲界中雖行禪心調柔軟以方
便力故命終時不隨禪生如經中廣説須
菩提菩薩如是學於一切法中得清淨所
謂淨聲聞辟支佛心淨名捨離無所有畢竟
空須菩提白佛言若一切法從本已來空清
淨云何言菩薩如是學得一切法中清淨
佛可須菩提言爲説因縁若菩薩知一切
法從本已來空清淨於是中心不沒不却
不沒名不疑不生邪見通達不與空諍是
名般若波羅蜜一切凡夫人不知不見如
是清淨法爲是人故行六波羅蜜等諸助
道法菩薩法應教化是衆生是名菩薩一
切法中得清淨所謂捨三界顛倒過聲聞
辟支佛地一切法中得清淨智慧力得是功
徳故三世十方一切衆生心心數法心所
行起種種業因縁悉能遍知知已隨其所應
爲説法開化如是等利益皆是學般若故
得是故言盡諸學邊少有能如是學是人
難得佛欲令此義明了故説譬喩金銀
及轉輪聖王業等復次菩薩學是般若時不
生慳等心不生慳等心者菩薩學般若波
羅蜜故抑制諸煩惱煩惱雖未盡無所能
作是故言不生菩薩行般若知一切諸法
相皆虚誑不實故是以不取色乃至阿耨多
羅三藐三菩提相何以故不欲令墮有無
見中故直行中道集菩薩行此中佛自説
因縁菩薩行般若於一切法無所得無所
得故無有法可取相若善若不善等菩薩
若能如是學總攝諸波羅蜜檀等諸波羅蜜
不離般若波羅蜜般若波羅蜜力故令餘
波羅蜜離諸邪見貪著各得増長佛欲令
此義明了故説譬喩如我見及命根等
問曰我見諸見各有別相云何攝入我見
中答曰雖有別相我見是本人以無明因
縁故空五衆中生我見生我見故言是身
死如去不如去若如去則是常見若不如
去則是斷見若謂斷滅現今受樂著五欲
以惡法爲最則生見取若謂常出家學道
持戒苦行則生戒取或時見斷常倶有過
故便言無因縁果報則生邪見住是五見
中世間常無常前際後際等生五十七見是
故説身見攝六十二見無咎如是等種種
因縁譬喩故知般若波羅蜜諸法中最第一
般若波羅蜜諸法中最第一故菩薩學是般
若故於衆生中第一佛欲以是事善化
衆生故説譬喩須菩提於汝意云何三千
大千世界中衆生多不如是等乃至菩薩
如是學當知是不退轉遠離二乘近佛乘
復次佛告須菩提若菩薩作是念是般若波
羅蜜是般若波羅蜜者示般若波羅蜜相
若有若無等見般若得般若著般若等我
以是般若波羅蜜得一切種智者五衆和
合假名菩薩菩薩隨逐假名字計以爲我
以是般若有所作般若是無著相而是人
説有相般若是第一義是人隨假名而生
我心般若是無作相而是人欲用般若有
所作所謂我用是般若得阿耨多羅三藐三
菩提是故佛言作如是念者不名行般
若若不如是念名爲行般若波羅蜜問曰
作是念不作是念事已盡何以復有第三説
答曰初者是邪行相第二遮邪行未説正
行相是故第三説正行相復次初是著心
取相第二破是著相不説云何是諸法相
第三中破邪著亦説實相菩薩作是念於
一切處不顯示般若波羅蜜相亦不生我
心我用般若波羅蜜有所作但知一切法
常住如法性實際中於如法性實際中不
諍是故説第三無咎
大智度論卷第七十七

大智度論釋願樂品第六十四卷七
十八
　　聖者龍樹造
　　後秦龜茲國三藏鳩摩羅什譯
經爾時釋提桓因作是念菩薩摩訶薩行
般若波羅蜜禪波羅蜜毘梨耶波羅蜜羼提波
羅蜜尸羅波羅蜜檀波羅蜜乃至十八不共
法時出一切衆生之上何況得阿耨多羅三
藐三菩提時是諸衆生聞是薩婆若信者得
人中之善利壽命中最何況發阿耨多羅三
藐三菩提意者是衆生能發阿耨多羅三藐
三菩提意者其餘衆生應當願樂爾時釋提
桓因以天曼陀羅華而散佛上發是言以此
福徳若有求阿耨多羅三藐三菩提者令此
人具足佛法具足一切種智具足自然法若
求聲聞者令具足聲聞法世尊若有菩薩發
阿耨多羅三藐三菩提意者我終不生一念
令其轉還我亦不生一念令其轉還墮聲聞
辟支佛地世尊我願諸菩薩倍復精進於阿
耨多羅三藐三菩提見衆生生死中種種苦
惱欲利益安樂一切世間天及人阿修羅以
是心作是願我既自度亦當度未度者我
既自脱當脱未脱者我既安隱當安未安者
我既滅度當使未入滅度者得滅度世尊善
男子善女人於初發意菩薩功徳隨喜心得
幾許福徳於久發意菩薩功徳隨喜心得幾
許福徳於阿鞞跋致菩薩功徳隨喜心得幾
許福徳於一生補處菩薩功徳隨喜心得幾
許福徳佛告釋提桓因憍尸迦四天下世
界可稱知斤兩是隨喜心福徳不可稱量
復次憍尸迦是三千大千世界皆可稱知斤
兩是隨喜心福徳不可稱量復次憍尸迦
三千大千世界滿中海水取一髮破爲百分
以一分髮渧取海水可知渧數是隨喜心
福徳不可數知釋提桓因白佛言世尊若
衆生心不隨喜阿耨多羅三藐三菩提者皆
是魔眷屬諸心不隨喜者從魔中來生何
以故世尊是諸發心菩薩爲破魔境界故
生是故欲愛敬三尊者應生隨喜心隨喜
已應迴向阿耨多羅三藐三菩提以不一不
二相故佛言如是如是憍尸迦若有人於菩
薩能如是隨喜迴向者常値諸佛終不見惡
色終不聞惡聲終不嗅惡香終不食惡味
終不觸惡觸終不隨惡念終不遠離諸佛
從一佛界至一佛界親近諸佛種善根何
以故善男子善女人爲無量阿僧祇初發意
菩薩諸善根隨喜迴向爲無量阿僧祇第二
地第三地乃至第十地一生補處諸菩薩摩
訶薩善根隨喜迴向阿耨多羅三藐三菩提
以是善根因縁故疾近阿耨多羅三藐三菩
提是諸菩薩得阿耨多羅三藐三菩提已
度無量無邊阿僧祇衆生憍尸迦以是因縁
故善男子善女人於初發意菩薩善根應隨
喜迴向阿耨多羅三藐三菩提非心非離
心於久發意阿鞞跋致一生補處善根隨喜
迴向阿耨多羅三藐三菩提非心非離心
須菩提白佛言世尊是心如幻云何能得
阿耨多羅三藐三菩提佛告須菩提於汝意
云何汝見是心如幻不不也世尊我不見幻
亦不見心如幻須菩提於汝意云何若無
幻亦無心如幻汝見是心不不也世尊須菩
提於汝意云何離幻離心如幻汝見更有法
得阿耨多羅三藐三菩提不不也世尊我不
見離幻離心如幻更有法得阿耨多羅三藐三
菩提世尊我不見更有法何等法可説若有
若無是法相畢竟離故不墮有不墮無若
法畢竟離者不能得阿耨多羅三藐三菩提
無所有法亦不應得阿耨多羅三藐三菩提
何以故世尊一切法無所有是中無垢者
無淨者世尊以是故般若波羅蜜畢竟離
禪波羅蜜毘梨耶波羅蜜羼提波羅蜜尸羅波
羅蜜檀波羅蜜畢竟離乃至阿耨多羅三藐
三菩提亦畢竟離若法畢竟離則不應修不
應壞行般若波羅蜜亦無有法可得畢竟離
故世尊若般若波羅蜜畢竟離者云何因
般若波羅蜜得阿耨多羅三藐三菩提阿耨
多羅三藐三菩提亦畢竟離二離中云何能
有所得佛告須菩提善哉善哉是般若波
羅蜜畢竟離禪波羅蜜毘梨耶波羅蜜羼提
波羅蜜尸羅波羅蜜檀波羅蜜畢竟離乃至
一切種智畢竟離須菩提若般若波羅蜜畢
竟離乃至一切種智畢竟離以是故能得阿
耨多羅三藐三菩提須菩提若般若波羅蜜
非畢竟離乃至一切種智非畢竟離是不名
般若波羅蜜不名禪波羅蜜乃至一切種智
須菩提若般若波羅蜜畢竟離乃至一切種
智畢竟離以是故須菩提非不因般若波羅
蜜得阿耨多羅三藐三菩提亦不以離得離
而得阿耨多羅三藐三菩提非不因般若波
羅蜜須菩提白佛言世尊菩薩摩訶薩所
行義甚深佛言如是須菩提菩薩摩訶薩
所行義甚深須菩提諸菩薩摩訶薩能爲難
事所謂行是深義而不證聲聞辟支佛地
須菩提白佛言世尊如我從佛聞義菩薩
摩訶薩所行不爲難何以故是菩薩摩訶薩
不得是義可作證亦不得般若波羅蜜作證
亦無作證者世尊若一切法不可得何等
是義可作證何等是般若波羅蜜作證何等
是作證者作證已得阿耨多羅三藐三菩提
世尊是名菩薩摩訶薩無所得行菩薩行
是於一切法皆得明了世尊若菩薩摩訶薩
聞是深法心不驚不沒不怖不畏是名爲
行般若波羅蜜是菩薩摩訶薩行般若波羅
蜜時不見我行般若波羅蜜亦不見是般若
波羅蜜亦不見我當得阿耨多羅三藐三菩
提何以故菩薩摩訶薩行般若波羅蜜時
不作是念聲聞辟支佛地去我遠薩婆若去
我近世尊譬如虚空不作是念有法去我
遠去我近何以故世尊虚空無分別故世
尊行般若波羅蜜菩薩亦不作是念聲聞辟
支佛地去我遠薩婆若去我近何以故般
若波羅蜜中無分別故世尊譬如幻人不作
是念幻師去我近觀人去我遠何以故幻
人無分別故行般若波羅蜜菩薩亦不作是
念聲聞辟支佛地去我遠薩婆若去我近
世尊譬如鏡中像不作是念所因者去我近
餘者去我遠何以故像無分別故行般若
波羅蜜菩薩亦不作是念聲聞辟支佛地去
我遠薩婆若去我近何以故般若波羅蜜
中無分別故世尊行般若波羅蜜菩薩無愛
無憎何以故般若波羅蜜自性不可得故
世尊譬如佛無愛無憎行般若波羅蜜菩薩
無愛無憎亦如是何以故般若波羅蜜中
無憎無愛故世尊譬如佛一切分別想斷
行般若波羅蜜菩薩亦如是一切分別想斷
畢竟空故世尊譬如佛所化人不作是念聲
聞辟支佛去我遠阿耨多羅三藐三菩提去
我近何以故佛所化人無分別故行般若波
羅蜜菩薩亦如是不作是念聲聞辟支佛去
我遠阿耨多羅三藐三菩提去我近世尊
譬如有所爲故作化化所作事無分別世尊
般若波羅蜜亦如是有所爲事而修是事成
就而般若波羅蜜亦無分別世尊譬如工
匠若工匠弟子有所爲故作木人若男若
女象馬牛羊是所作亦能有所作是亦無
分別世尊般若波羅蜜亦如是有所爲故
説是事成就而般若波羅蜜亦無分別舍利
弗問須菩提但般若波羅蜜無分別禪波羅
蜜乃至檀波羅蜜亦無分別須菩提語舍利
弗禪波羅蜜無分別乃至檀波羅蜜亦無分
別舍利弗問須菩提色無分別乃至識亦無
分別眼乃至意無分別色乃至法無分別
眼識觸乃至意識觸無分別眼觸因縁生受
乃至意觸因縁生受四禪四無量心四無色
定四念處乃至八聖道分空無相無作佛
十力四無所畏四無礙智大慈大悲十八不
共法阿耨多羅三藐三菩提無爲性亦無分
別須菩提若色無分別乃至無爲性無分
別若一切法無分別云何分別有六道生
死是地獄是餓鬼是畜生是天是人是阿修
羅云何分別是須陀洹斯陀含阿那含阿羅
漢辟支佛諸佛須菩提報舍利弗衆生顛倒
因縁故造作身口意業隨欲本業報受六道
身地獄餓鬼畜生人天阿修羅身如汝言
云何分別有須陀洹乃至佛道舍利弗須陀
洹即是無分別故有須陀洹果亦是無分別
故有乃至阿羅漢阿羅漢果辟支佛辟支佛
道佛佛道亦是無分別故有舍利弗過去
諸佛亦是無分別斷分別故有以是故舍利
弗當知一切法無有分別不壞相如法如
法性實際故舍利弗如是菩薩摩訶薩應行
無分別般若波羅蜜行無分別般若波羅蜜
已便得無分別阿耨多羅三藐三菩提
論釋曰是時釋提桓因及會中人皆共歡
喜釋提桓因作是念是菩薩行菩薩道時
所有功徳尚勝一切衆生何況成阿耨多羅
三藐三菩提衆生有二種一者發心二者未
發心發心菩薩勝一切未發心者所以者何
是人種無量無上佛法因縁欲度一切衆
生令離苦得樂其餘衆生但自求樂欲與
他苦如是等因縁故發心者勝問曰諸阿羅
漢辟支佛及五通是離欲人發心者或有未
離欲但發心云何得勝答曰是事先品中
已種種答阿羅漢等雖漏盡不如初發心
菩薩譬如轉輪聖王太子雖在胎中已勝
餘子又如國王太子雖未即位勝諸大臣
有位富貴者發心菩薩有二種一者行諸
波羅蜜等菩薩道二者但空發心此中説
行菩薩道者是人雖事未成就能勝一切
衆生何況成就如歌羅頻伽鳥在𣫘中未
發聲已能勝諸鳥何況成就菩薩亦如是
雖未成佛行菩薩道説諸法實相音聲
破諸外道及魔民戲論何況成佛有人言
若有能一發心言我當作佛滅一切衆生
苦雖未斷煩惱未行難事以心口業重
故勝於一切衆生一切衆生皆自求樂自
爲身故愛其所親阿羅漢辟支佛雖不貪
世樂自爲滅苦故求涅槃樂不能爲衆生
菩薩心生口言爲度一切是故勝譬如一
六神通阿羅漢將一沙彌令負衣鉢循路
而行沙彌思惟我當以何乘入涅槃即發
心佛爲世尊最上最妙我當以佛乘入涅
槃師知其念即取衣鉢自擔推沙彌在
前行沙彌覆復思惟佛道甚難久住生死
受無量苦且以小乘早入涅槃師復以衣
鉢嚢還與沙彌令擔語在後行如是至
三沙彌白師師年老耄状如小兒戲方始
令我在前已復令我在後何其太速師答
汝初念發心作佛是心貴重則住我師道中
如是人諸辟支佛尚應供養何況阿羅漢以
是故推汝在前汝心還悔欲取小乘而
未便得汝去我懸遠是故令汝在後沙彌
聞已驚悟我師能知我心我一發意已勝阿
羅漢何況成就即自堅固住大乘法復次
勝名不必一切事中皆勝但以一發心欲作
佛度衆生是事爲勝諸餘禪定解脱等猶尚
未有何得言勝譬如以飛言之鳥則勝
人未來當得功徳此事不論小乘人言乃
至補處菩薩尚不勝小沙彌得無量律儀
者摩訶衍論中或有人如是言其有發大
乘心者雖復在弊惡小人中猶勝二乘得
解脱者是名二邊離是二邊名爲中道中
道義如上説以其有義理實故應當取
是故説初發心時勝一切衆生何況成佛
聞薩婆若信者得人中善利有人言六波
羅蜜是利有人言六波羅蜜果報是利所謂
轉輪聖王釋梵天王人王法王等有人言
得阿鞞跋致不墮惡道常生人天富貴處
有人言菩薩住於果報神通遊至十方供
養諸佛種種方便教化衆生信受因縁教
化衆生得如是等大利壽命中最者衆生
有二種命一者命根二者智慧命是人得
智慧命故説壽命中最何況發心發心者
可敬可貴所以者何如先説因縁能捨自
樂與他樂不自憂苦憂他人苦故爾時釋
提桓因欲現歡喜相以天文陀羅花散佛
上如經廣説問曰罪福不可以與人雖
欲與亦不得釋提桓因何以言以此福徳
令求佛道者具足佛法答曰雖不可與
人然自令心好又是釋提桓因顯此不著
福是故以隨喜心與求佛道者與聲聞
人亦爾釋提桓因白佛我雖得聲聞道
亦不生一念令菩薩轉還向二乘心所以
者何諸菩薩見衆生在生死中有種種苦
欲利益一切世間故作是願未度者我當
等度爾時會中衆生有作是念若如上説
隨喜有功徳初發心人隨喜於久發心人隨
喜有何差別釋提桓因欲解衆人疑故問
佛言世尊於初發心菩薩功徳隨喜得幾
許福徳如經廣説是福徳無量無邊以種
無量無邊田中人不能數知故説譬喩令
解如經中廣説隨喜之徳雖無量無邊於
近佛道者隨喜福徳轉多是時帝釋歡喜故
白佛言世尊諸有聞是功徳不隨喜者
則是魔民從魔天來所以者何在魔境界
積集惡心故不隨喜此中説因縁隨喜心
能破魔界是故求佛道者欲愛敬三尊不
捨者當以隨喜心迴向阿耨多羅三藐三
菩提不一不二相者不見諸法有一定相
不屬因縁者故言不一不分別隨喜心迴
向心是名不二畢竟空故佛可帝釋意已
更稱説隨喜功徳是人常憶念十方諸佛功
徳隨喜故疾得見佛又以深心於一切衆
生欲令離苦得樂是故往來生死六情初
不受惡塵終不離生諸佛前以不斷種
見佛行故此中佛自説因縁是人於無央
數阿僧祇初發心菩薩乃至無量一生補處
菩薩皆隨喜故得如上果報疾成佛道度
無量阿僧祇衆生復次憍尸迦是菩薩因
是福徳如諸法實相迴向於實相中心不
可得是故説非心亦不離心如上説不
一不二義以事異故更説須菩提聞已取
是空無有心相難佛是心非心空無所有
如幻云何能得阿耨多羅三藐三菩提佛反
問須菩提汝見是空心定相如幻不須菩提
作是念心若空如幻云何可見若可見則
非空是故答言不佛言心若空無所有汝
見是中有是若有若無戲論不答言不也
離是空無所有如幻心汝見更有法能得
無上道不答言不見不見不可得故何有
法若有若無一切諸法畢竟離故畢竟空故
不墮有不墮無若法不墮有無中是則畢
竟無所有不應得無上道以是因縁故般
若波羅蜜畢竟離相見有無二倶過故禪波
羅蜜乃至阿耨多羅三藐三菩提亦如是畢
竟離相若法畢竟離則不可得見不可得
修不可得斷不可得證行是法則更無
所得畢竟離故世尊今般若波羅蜜畢竟離
阿耨多羅三藐三菩提畢竟離云何以畢竟
離得畢竟離若一法畢竟離尚不應有所
得何況二離譬如以指觸虚空虚空無觸
故指不能觸何況二皆無觸亦如虚空涅
槃般若波羅蜜畢竟離阿耨多羅三藐三
菩提畢竟離云何用離得離佛知須菩提
隨諸法實相説故可其言善哉善哉即
説因縁須菩提若般若波羅蜜畢竟離阿耨
多羅三藐三菩提畢竟離以是因縁故可
得何以故若一法定有相非空者則是常
法不生相從未來至現在從現在至過
去若無實生相則無滅相若無生滅則無
四諦若無四諦則無法寶法寶無故亦無
阿耨多羅三藐三菩提法寶即是阿耨多羅
三藐三菩提故若無法寶則無佛寶若無
佛法則無僧寶若無三寶則無一切諸
法有如是等過罪故畢竟離相則通達無
礙若説畢竟離當知亦離空若不離空不
名畢竟離是故經説言般若波羅蜜畢竟離
故能得阿耨多羅三藐三菩提雖不離般
若波羅蜜得阿耨多羅三藐三菩提亦不
以二離而得二離畢竟空故不應難須菩
提知佛所説甚深相是故白佛言若菩薩能
如是行則是行甚深義佛可其言是菩薩
能爲難事能行如是甚深義而不證二乘
所以者何是菩薩一心以利智深入空而不
證涅槃是則爲難須菩提言如我解佛所
説義是不爲難何以故是人不得是甚深
義一定相可作證不得般若波羅蜜不
得證者誰當以甚深義得證若不證是
甚深義誰當得阿耨多羅三藐三菩提是
名菩薩無所得行行是道則照明一切法
問曰佛説言難須菩提言不難師弟子義
應同何以各相違背答曰佛以世諦故説
須菩提以第一義諦故説佛説菩薩得是甚
深義須菩提説菩薩亦不得是甚深義佛
以須菩提爲衆生故説有人聞難事則發
心故説難事有人聞難事而廢退故説無
難是名菩薩無所得行住是行中於一切
法通達無礙須菩提言若菩薩聞如是説
畢竟離無法可證無取證者亦無般若及
阿耨多羅三藐三菩提是時不驚不沒通達
無礙者是名行般若波羅蜜行般若波羅
蜜者是名眞行深行何以故是菩薩不見
般若波羅蜜亦不見我行般若波羅蜜不
見阿耨多羅三藐三菩提亦不見是法可
得阿耨多羅三藐三菩提都無所分別是
菩薩安住一切諸法實相中故不作是分
別言二乘離我遠佛道離我近此中説虚
空等譬喩此諸譬喩爲明了畢竟空義故
般若波羅蜜雖空若有所修能成其事乃
至如木人隨作何事皆能成就舍利弗問須
菩提但般若無分別諸波羅蜜亦無分別
若但般若空無分別餘波羅蜜應是有相
是則菩薩道有別異不平等又初品中説
行檀波羅蜜時無施者受者亦無財物今
云何言別若五事皆空則無分別無有六
名亦無可修行須菩提言五波羅蜜亦空
無有分別初發心未得無生法忍者有分
別譬如四河未會大海則有別名既入大
海則無差別菩薩亦如是世俗諦中有差
別第一義諦則無分別舍利弗問色乃至阿
耨多羅三藐三菩提乃至無爲性亦無分別
若此法空無差別云何有六道別異云何有
分別須陀洹乃至佛道須菩提答舍利弗
諸法雖畢竟空無分別而是衆生狂顛倒心
而起身口意業隨業受身業報貪欲是本
但爲欲所逼而生著心諸法無有定相業
果報者所謂六道以是故知空無所分別
是其實本但以顛倒不實故有六道差別
又須陀洹等賢聖亦因畢竟空無分別法生
所謂斷三結法名須陀洹果三結使即是顛
倒覺顛倒除却名爲斷是故斷法即是空無
有分別世諦故假名人得是法故名須陀
洹果是故當知須陀洹人及果畢竟空無
分別乃至佛佛道亦如是此中説因縁非
但現在無分別過去如恒河沙諸佛一切分
別斷故入無餘涅槃無有少許法定相可
分別一切法畢竟空入是如法性實際門
故是故言因縁法甚深入是三昧門故
菩薩應如是行無分別般若波羅蜜行無
分別般若波羅蜜故得無分別法所謂阿耨
多羅三藐三菩提
　　大智度論釋稱揚品第六十五
經舍利弗語須菩提菩薩摩訶薩行般若波
羅蜜爲行眞實法爲行無眞實法須菩提
報舍利弗菩薩摩訶薩行般若波羅蜜爲
行無眞實法何以故是般若波羅蜜無眞實
乃至一切種智無眞實故菩薩摩訶薩行般
若波羅蜜無眞實不可得何況眞實乃至
行一切種智無眞實法不可得何況眞實
爾時欲色界諸天子作是念諸有善男子善
女人發阿耨多羅三藐三菩提意如深般若
波羅蜜所説義行於等法不作實際證不墮
聲聞辟支佛地應當爲作禮須菩提語諸天
子諸菩薩摩訶薩於等法不作證聲聞辟支
佛地不爲難諸菩薩摩訶薩大誓莊嚴我
當度無量無邊阿僧祇衆生知衆生畢竟不
可得而度衆生是乃爲難諸天子諸菩薩
摩訶薩發阿耨多羅三藐三菩提心作是願
我當度一切衆生衆生實不可得是人欲度
衆生如欲度虚空何以故虚空離故當知
衆生亦離虚空空故當知衆生亦空虚空無
堅固當知衆生亦無堅固虚空虚誑當知
衆生亦虚誑諸天子以是因縁故當知菩
薩所作爲難爲利益無所有衆生故而大莊
嚴是人爲衆生結誓爲欲與虚空共鬪是菩
薩結誓已亦不得衆生而爲衆生結誓何
以故衆生離故當知大誓亦離衆生虚誑故
當知大誓亦虚誑若菩薩摩訶薩聞是法心
不驚不沒當知是菩薩摩訶薩行般若波羅
蜜何以故色離即是衆生離受想行識離
即是衆生離色離即是六波羅蜜離受想行
識離即是六波羅蜜離乃至一切種智離即
是六波羅蜜離若菩薩摩訶薩聞是一切諸
法離相心不驚不沒不怖不畏當知是菩薩
摩訶薩行般若波羅蜜佛告須菩提何因縁
故菩薩摩訶薩於深般若波羅蜜中心不沒
須菩提白佛言世尊般若波羅蜜無所有故
不沒般若波羅蜜離故不沒般若波羅蜜寂
滅故不沒世尊以是因縁故菩薩於深般
若波羅蜜中心不沒何以故是菩薩不得沒
者不得沒事不得沒處是一切法皆不可得
故世尊若菩薩摩訶薩聞是法心不驚不
沒不怖不畏當知是菩薩爲行般若波羅蜜
何以故沒者沒事沒處是法皆不可得故
菩薩摩訶薩如是行般若波羅蜜諸天及釋
提桓因天梵天王天及世界主天皆爲作
禮佛告須菩提不但釋提桓因諸天梵王
及諸天世界主及諸天禮是菩薩行般若波
羅蜜者過是上光音天遍淨天廣果天淨居
天皆爲是菩薩摩訶薩作禮須菩提今現
在十方無量諸佛亦念是行般若波羅蜜菩
薩摩訶薩當知是菩薩爲如佛須菩提若
恒河沙等世界中衆生悉使爲魔是一一
魔復化作魔如恒河沙等魔是一切魔不
能留難菩薩行般若波羅蜜
論釋曰爾時舍利弗聞上無分別相法心
大歡喜問須菩提若菩薩行般若波羅蜜
爲行眞實法爲行無眞實法眞實法者
審定不變異即是可取可著若不眞實即
是虚誑妄語須菩提常樂行深空心無障
礙故答行般若者即是行無眞實何以故
般若波羅蜜空無定相無分別故乃至一
切種智亦如是菩薩行如是般若波羅蜜
時先來生死中所習所著虚誑有爲法尚不
可得何況後來觀虚誑因縁生般若波羅
蜜非所著法而可得是故菩薩觀一切世間
不眞實亦不著是般若波羅蜜世諦故説
眞實第一義中眞實不可得何況不眞實
爾時欲色界諸天子歡喜言其有發菩薩
心者皆應禮敬能爲難事能行第一深
義而不作證故第一義即是平等法但以
異名説須菩提語諸天子菩薩於平等法
不作證不爲難菩薩欲度無量衆生衆生
畢竟不可得是則爲難何以故欲度衆生
者爲欲度虚空虚空離故衆生亦離虚空
虚誑不實故衆生亦虚誑不實問曰於平
等法而不證衆生畢竟空而度衆生此二
倶畢竟空云何言一難一不難答曰衆生虚
誑假名故是所著處平等法無爲故非所著
處衆生從有爲法假名而生無爲法是第一
義於顛倒著處而能不著爲難於無著處
不著是不爲難以是故如是説衆生空故
大莊嚴亦空若大莊嚴空而能發心爲難
菩薩若聞是第一平等義度衆生大莊嚴皆
畢竟空而心不驚不沒譬如調馬自見影
不驚何以故自知影從身出故菩薩亦如
是知畢竟空因有爲和合虚妄法生故菩
薩聞是事不驚不沒是爲行般若波羅蜜
色等法離故衆生亦離離名爲空若衆生
空法不空應有怖畏若法亦空無生怖畏
處若菩薩聞是一切法離相心不畏是亦
名菩薩行般若波羅蜜上聞衆生空故不
畏今聞法空故不畏若聞是二空不畏
是爲眞行般若佛問須菩提何以故菩薩
心不沒者問曰佛是一切智人何以問弟
子心不驚不沒答曰以衆會有疑敬難故
不敢問是以佛問復次是第一平等義甚深
難得深處應當沒而不沒故試問須菩
提復次佛以須菩提爲説法主聽者法應
問難問曰佛爲一切智何以不自爲説
主而令須菩提説答曰衆中有人以佛智
慧無量無邊我等智力有量若心有所疑
不敢發問爲是人故命須菩提説問曰
若爾者何以不令大菩薩説答曰大菩薩智
慧亦大不可思議威徳重故亦不敢問難
復次有人言阿羅漢辟支佛佛三界繋無明
永盡無餘故能如實説法諸菩薩雖廣集
福徳漏未盡故或不可信是故不命問
曰若爾者舍利弗智慧第一及餘大弟子何
以不命答曰是事先已答所謂須菩提樂
於空行偏善説空般若波羅蜜多説空故
令須菩提説須菩提白佛一切法畢竟空無
所有無所有故自相離離相故常寂滅常
寂滅故無憶想分別是故菩薩不應驚不
應沒沒者沒處沒法皆不可得若菩薩聞
是事不驚不沒是爲行般若波羅蜜須菩
提答已白佛言能如是行亦名爲行般若
波羅蜜世尊菩薩能如是行一切諸天帝
釋及世界主禮菩薩者地神虚空中神四
天王忉利天帝釋爲主皆共禮是菩薩梵
天王初禪中梵世界衆生主世界主者欲界
餘天主衆生多信有此天故須菩提説言
作禮何以故是菩薩捨自樂欲利益衆生
是三種天但自求樂故佛語須菩提非但
是三種天作禮光音天等清淨一心諸天皆
亦作禮欲界諸天著婬欲心多故禮不足
爲貴初禪天有覺觀散亂亦不足爲妙
上諸天心清淨以菩薩有大功徳故作禮
爾乃爲難須菩提菩薩若能如是行般若
爲十方無量諸佛所念佛念因縁如先説
今佛説是菩薩諸佛念果報所謂當知是菩
薩爲如佛以其必至佛道不退故所以者
何如恒河沙等魔不能壞是菩薩如經廣
説
大智度論卷第七十八

大智度論釋稱揚品第六十五之
餘卷七
十九
　　聖者龍樹造
　　後秦龜茲國三藏鳩摩羅什譯
須菩提菩薩摩訶薩成就二法魔不能壞
何等二觀一切法空不捨一切衆生須菩提
菩薩成就此二法魔不能壞復次須菩提菩
薩摩訶薩復有二法成就魔不能壞何等二
所作如所言亦爲諸佛所念菩薩成就此二
法魔不能壞須菩提菩薩如是行是諸天
皆來至菩薩所親近諮問勸喩安慰作是言
善男子汝疾得阿耨多羅三藐三菩提不久
善男子汝常當行是空無相無作行何以故
善男子汝行是行無護衆生汝爲作護無依
衆生爲作依無救衆生爲作救無究竟道衆
生爲作究竟道無歸衆生爲作歸無洲衆生
爲作洲冥者爲作明盲者爲作眼何以故
是菩薩摩訶薩行般若波羅蜜十方現在無
量阿僧祇諸佛在大衆中説法時自讃歎稱
揚是菩薩摩訶薩名姓言某甲菩薩成就般
若波羅蜜功徳須菩提如我今説法時自
稱揚寶相菩薩尸棄菩薩復有諸菩薩摩訶
薩在阿閦佛世界中行般若波羅蜜淨修梵
行我亦稱揚是菩薩名姓須菩提亦如東
方現在諸佛説法時是中有菩薩摩訶薩淨
修梵行佛亦歡喜自稱揚讃歎是菩薩南
西北方四維上下亦如是復有菩薩從初發
意欲具足佛道乃至得一切種智諸佛説法
時亦歡喜自稱揚讃歎是菩薩何以故是諸
菩薩摩訶薩所行甚難不斷佛種行須菩提
白佛言世尊何等菩薩摩訶薩諸佛説法
時自讃歎稱揚佛告須菩提阿鞞跋致菩薩
諸佛説法時自讃歎稱揚須菩提言何等
阿鞞跋致菩薩爲佛所讃佛言如阿閦佛
爲菩薩時所行所學諸菩薩亦如是學是諸
阿鞞跋致菩薩諸佛説法時歡喜讃歎復次
須菩提有菩薩行般若波羅蜜信解一切法
無生未得無生忍法信解一切法空未得無
生忍法信解一切法虚誑不實不堅固未得
無生忍法須菩提如是等諸菩薩摩訶薩佛
説法時歡喜自讃歎稱揚名姓須菩提若諸
菩薩摩訶薩諸佛説法時歡喜自讃歎者是
菩薩滅聲聞辟支佛地當得阿耨多羅三藐
三菩提記須菩提若菩薩摩訶薩諸佛説法
時歡喜自讃歎者是菩薩當住阿鞞跋致地
住是地已當得薩婆若復次須菩提若菩
薩摩訶薩聞是深般若波羅蜜其心明利不
疑不悔作是念是事如佛所説是菩薩亦當
於阿閦佛及諸菩薩所廣聞是般若波羅蜜
亦信解信解已如佛所説當住阿鞞跋致地
如是須菩提但聞般若波羅蜜得大利益何
況信解信解已如説住如説行如説住行
已住一切種智中須菩提白佛言世尊若佛
説菩薩摩訶薩如所説住如所説行住薩婆
若若菩薩摩訶薩無所得法云何住薩婆
若佛告須菩提菩薩摩訶薩住諸法如中住
薩婆若須菩提言世尊除如更無法可得
誰住如中住如中已當得阿耨多羅三藐三
菩提誰住如中當説法如尚不可得何況住
如得阿耨多羅三藐三菩提誰住如中而説
法無有是處佛告須菩提如汝所言除如
更無法誰住如中住如中已當得阿耨多羅
三藐三菩提誰住如中當説法如尚不可得
何況住如得阿耨多羅三藐三菩提誰住如
中而説法無有是處佛言如是如是須菩
提除如更無有法可得誰住如中住如中
已當得阿耨多羅三藐三菩提誰住如中當
説法如尚不可得何況住如中得阿耨多羅
三藐三菩提誰住如中而説法何以故是
如生不可得滅不可得住異不可得若法生
滅住異不可得是中誰當住如誰當住如已
得阿耨多羅三藐三菩提誰當住如而説法
無有是處釋提桓因白佛言世尊諸菩薩
摩訶薩所爲甚難深般若波羅蜜中欲得阿
耨多羅三藐三菩提何以故世尊無有如中
住者亦無當得阿耨多羅三藐三菩提者亦
無説法者菩薩摩訶薩於是處心不驚不沒
不怖不畏不疑不悔
爾時須菩提語釋提桓因如憍尸迦説菩薩
摩訶薩所爲甚難是甚深法中心不驚不沒
不怖不畏不疑不悔憍尸迦諸法空中誰
驚誰沒誰怖誰畏誰疑誰悔是時釋提桓因
語須菩提須菩提所説但爲空事無所罣
礙譬如仰射空中箭去無礙須菩提説法無
礙亦如是論釋曰衆會疑菩薩何因縁
故得如是力魔不能壞佛答有二因縁
故魔不能壞一者觀諸法空二者不捨一
切衆生以日月因縁故萬物潤生但有月
而無日則萬物濕壞但有日而無月則萬物
燋爛日月和合故萬物成熟菩薩亦如是
有二道一者悲二者空悲心憐愍衆生誓
願欲度空心來則滅憐愍心若但有憐愍
心無智慧則心沒在無衆生而有衆生顛
倒中若但有空心捨憐愍度衆生心則墮
斷滅中是故佛説二事兼用雖觀一切空
而不捨衆生雖憐愍衆生不捨一切空
觀一切法空空亦空故不著空是故不妨
憐愍衆生觀憐愍衆生亦不著衆生不
取衆生相但憐愍衆生引導入空是故雖
行憐愍而不妨空雖行空亦不取空相
故不妨憐愍心如日月相須諸神天輕賤
妄語人若菩薩不如所説行則五種執金
剛神捨離不復守護惡鬼得便是人喜生惡
心惡心故則生惡業生惡業故則墮惡道
菩薩不爲諸佛所念者則善根朽壞如魚
子不爲母念則爛壞不生是故言所作如
所言亦爲諸佛所念得此二法故不可
破壞若菩薩能如是眞行般若波羅蜜魔不
能壞功徳智慧増益諸天則來親近諮問
安慰勸喩作是言善男子汝疾得阿耨多羅
三藐三菩提不久以是因縁故常行空行
問曰諸天未得一切智云何能與菩薩授
記答曰諸天長壽從過去諸佛聞如是行
得記今見菩薩有如是行故説見因知
有果故諸天見是菩薩行三解脱門印亦
兼行慈悲心於衆生是故説言不久作佛無
守護衆生汝爲作守護無歸與作歸等義如
先説若菩薩能如是行甚深般若波羅蜜
十方現在無量諸佛説法時稱揚讃歎是名
字者如我今稱揚寶相菩薩尸棄菩薩及阿
閦佛世界中菩薩又如十方佛説法時稱
揚諸妙行菩薩菩薩能如所説應諸法實
相者十方諸佛説法時亦以是菩薩爲譬
喩作是言某方某世界菩薩雖未作佛能
如是行甚深般若波羅蜜功徳希有故如大
國王有大將不惜身命有方便能破怨
敵常爲國王所稱譽菩薩亦如是觀畢竟
空不惜我身破煩惱賊有方便而不作
證教化衆生諸佛所稱譽諸佛雖無著心
無分別善不善法視諸阿羅漢外道亦無
憎愛爲利益衆生故讃歎善人稱揚善
法毀訾不善所以者何欲使衆生依附
好人心隨善法令出世間故問曰何經中
説二菩薩佛所讃歎答曰佛經無量佛涅
槃後諸惡邪見王出焚燒經法破壞塔寺
害諸沙門五百歳後像法不淨諸阿羅漢神
通菩薩難可得見故諸深經不盡在閻浮
提行者受者少故諸天龍神持去問曰如
遍吉菩薩觀世音菩薩大力勢菩薩文殊尸
利彌勒菩薩等何以故不讃歎而但稱譽
二菩薩答言是二菩薩未得無生忍法而
能似無生忍法行必有此事一切魔民所
不能壞是故佛歎希有復次是二菩薩清
淨大願行深大慈悲心不期疾作佛爲度
衆生故有如是等功徳故佛稱讃復次遍
吉觀世音菩薩等功徳極大人皆知是二菩
薩人未知故稱揚阿閦佛世界菩薩皆効
阿閦佛初發心來行清淨不雜行生彼菩
薩皆効其行是故説阿閦佛世界菩薩稱
譽其徳又如十方諸佛亦稱揚諸世界上
妙菩薩亦如釋迦文尼佛稱揚二菩薩何
等是菩薩從初發意乃至十地佛讃歎
是菩薩所爲甚難能不斷佛種此中須菩提
問何等菩薩佛説法時稱揚讃歎説其名字
問曰佛已先説須菩提何以更問答曰佛初
説大菩薩後稱説一切菩薩從初發意乃
至十地是故須菩提疑問佛佛讃歎何等
菩薩稱其名字佛答佛雖皆愛念一切菩
薩其中有徳行勝者稱揚其名字何等菩
薩佛所稱歎如阿閦佛初發心時行清淨
行不休不息乃至阿耨多羅三藐三菩提
如是等菩薩佛所讃歎復次有菩薩未
得無生法忍未入菩薩位行般若波羅
蜜力故常思惟籌量求諸法實相能信解
忍通一切法無生相空虚誑不堅固有如是
等相諸菩薩摩訶薩佛稱名讃歎虚誑不實
不堅固者皆是無常苦無我門一切法空
者即是空門一切法無生者即是諸法實相
滅諸觀復次虚誑不實不堅固即是無作解
脱門一切法空即是空解脱門一切法無生
即是無相解脱門如是等三種差別是人出
柔順法忍未得無生法忍出凡夫法未入
聖法而能信受聖法似得聖法人是故希
有如佛所稱譽阿鞞跋致菩薩能斷二地
得受記是人爲佛所稱譽亦如是如是
相人雖未得無生法忍智慧力故爲諸佛
稱名讃歎今以信根力勝故佛亦稱名讃
歎何者是所謂復次須菩提若菩薩摩訶薩
聞是深般若其心明利不疑不悔作是念
是事如佛所説問曰是菩薩已信解般若波
羅蜜何以更從阿閦佛及諸菩薩邊聞答
曰是人聞阿閦佛作菩薩時所行清淨是
人聞已欲効阿閦佛所行是故佛説此人於
是得信力於彼得智慧力故當住阿鞞跋
致地是人未得無生忍法以智慧力故得
如阿鞞跋致爲諸佛所讃有信力故得
如阿鞞跋致爲諸佛所讃若但聞般若
得如是利益何況信受如所説行漸住一
切種智中須菩提問佛一切法空相無所得
云何菩薩住薩婆若佛言如中住如者即
是空菩薩住是畢竟空中名爲住薩婆若
此中須菩提問佛除如更無法可得誰住
如中乃至無有是處如經廣説佛可須菩
提所語説如亦空因縁所謂是如生滅住異
不可得若法無三相即是畢竟空云何可
住若住此中得阿耨多羅三藐三菩提而
説法無有是處釋提桓因欲取般若一定
相聞佛共須菩提説無相亦不可得是故
白佛言希有世尊是般若甚深是菩薩所
爲甚難欲得阿耨多羅三藐三菩提何以
故是如畢竟空除如更無菩薩住是如中
得阿耨多羅三藐三菩提亦無定法名爲
佛説法者所度衆生亦不離如亦無拔出
處涅槃諸法常住如相故菩薩聞是事心
不疑悔是事爲難雖信一切法畢竟空而
欲求阿耨多羅三藐三菩提精進不休不
息是爲難須菩提語帝釋若諸法畢竟空
無所有疑從何生何有難事帝釋心歡喜
作是念須菩提實是樂説空法須菩提有
所解説皆説空事雖説色等餘事其義皆
趣向空若有難問不能作礙空亦空故若
人難空須菩提先已破空於有無中都無
所礙譬如仰射空中虚空即是畢竟空箭
是須菩提智慧所説如箭於空無礙勢盡
自墮非爲空盡須菩提説法因縁事辦故便
止非爲法盡若有人雖有利箭射壁不
能過人雖有利智慧邪見著有則礙而不
能通是故須菩提説無障無礙法
大智度論釋囑累品第六十六
經爾時釋提桓因白佛言世尊我如是説
如是答爲隨順法不爲正答不佛告釋提桓
因言憍尸迦汝所説所答實皆隨順釋提桓
因言希有世尊須菩提所樂説皆爲空爲
無相無作爲四念處乃至爲阿耨多羅三藐
三菩提佛告釋提桓因須菩提比丘行空時
檀波羅蜜不可得何況行檀波羅蜜者乃至
般若波羅蜜不可得何況行般若波羅蜜者
四念處不可得何況修四念處者乃至八聖
道分不可得何況修八聖道分者禪解脱三
昧定不可得何況修禪解脱三昧定者佛
十力不可得何況修佛十力者四無所畏不
可得何況能生四無所畏者四無礙智不可
得何況能生四無礙智者大慈大悲不可得
何況行大慈大悲者十八不共法不可得何
況生十八不共法者阿耨多羅三藐三菩提
不可得何況得阿耨多羅三藐三菩提者一
切智不可得何況得一切智者如來不可得
何況當作如來者無生法不可得何況無
生法作證者三十二相不可得何況得三十
二相者八十隨形好不可得何況得八十隨
形好者何以故憍尸迦須菩提比丘一切
法離行一切法無所得行一切法空行一切
法無相行一切法無作行憍尸迦是爲須菩
提比丘所行欲比菩薩摩訶薩般若波羅蜜
行百分不及一千分千萬億分乃至算數
譬喩所不能及何以故除佛行是菩薩摩訶
薩行般若波羅蜜於聲聞辟支佛諸行中
最尊最妙最上以是故菩薩摩訶薩欲得於
一切衆生中最上當行是般若波羅蜜行何
以故憍尸迦諸菩薩摩訶薩行般若波羅蜜
時過聲聞辟支佛地入菩薩位能具足佛法
得一切種智斷一切煩惱習作佛是會中諸
三十三天以天文陀羅花散佛及僧是時
八百比丘從坐起以華散佛偏袒右肩合掌
右膝著地白佛言世尊我等當行是無上行
聲聞辟支佛所不能行爾時佛知諸比丘心
行便微笑如諸佛法種種色光青黄赤白
紅縹從口中出遍照三千大千世界遶佛
三匝還從頂入爾時阿難偏袒右肩右膝著
地白佛言世尊何因縁故笑諸佛不以
無因縁而笑佛告阿難是八百比丘於星宿
劫中當得阿耨多羅三藐三菩提佛名散華
皆同一字比丘僧世界壽命皆等各各過
十萬歳出家作佛是時諸世界常雨五色天
花以是故阿難菩薩摩訶薩欲行最上行
當行般若波羅蜜佛告阿難若有善男子
善女人能行是深般若波羅蜜當知是菩薩
人中死此間生若兜率天上死來生此間若
人中若兜率天上廣聞是深般若波羅蜜阿
難我見是諸菩薩摩訶薩能行是深般若波
羅蜜阿難若有善男子善女人聞是深般
若波羅蜜受持讀誦親近正憶念轉復以般
若波羅蜜教行菩薩道者當知是菩薩面從
佛聞深般若波羅蜜乃至親近亦從諸佛
所種善根善男子善女人當作是念我等
非聲聞所種善根亦不從聲聞所聞是深般
若波羅蜜阿難若有善男子善女人受持
是深般若波羅蜜讀誦親近隨義隨法行
當知是善男子善女人則爲面見佛阿難若
有善男子善女人聞是深般若波羅蜜信心
清淨不可沮壞當知是善男子善女人曾供
養諸佛種善根與善知識相得阿難於諸
佛福田種善根雖不虚誑要得聲聞辟支佛
佛而得解脱應當深了了行六波羅蜜乃至
一切種智阿難若菩薩深了了行六波羅蜜
乃至一切種智是人若住聲聞辟支佛道不
得阿耨多羅三藐三菩提無有是處是故阿
難我以般若波羅蜜囑累汝阿難汝若受
持一切法除般若波羅蜜若忘若失其過小
小無有大罪阿難汝受持深般若波羅蜜
若忘失一句其過甚大阿難汝若受持深
般若波羅蜜後還忘失其罪甚多以是故
阿難囑累汝是深般若波羅蜜汝當善受持
讀誦令利阿難若有善男子善女人受持
般若波羅蜜則爲受持過去未來現在諸
佛阿耨多羅三藐三菩提阿難若善男子善
女人現在供養我恭敬尊重讃歎華香瓔
珞擣香澤香衣服幡蓋應當受持般若波羅
蜜讀誦説親近供養恭敬尊重讃歎華香乃至
幢幡阿難供養般若波羅蜜則爲供養我
亦供養過去未來現在佛已若有善男子善
女人聞説深般若波羅蜜信心清淨恭敬愛
樂則爲信心清淨恭敬愛樂過去未來現在
諸佛已阿難汝愛樂佛不捨離當愛樂般
若波羅蜜莫捨離阿難深般若波羅蜜乃至
一句不應令失阿難我説囑累因縁甚多今
但略説如我爲世尊般若波羅蜜亦是世
尊以是故阿難種種因縁囑累汝般若波
羅蜜阿難今我於一切世間人天阿修羅
衆中囑累汝諸欲不捨佛不捨法不捨僧
不捨過去未來現在諸佛阿耨多羅三藐三菩
提者愼莫捨般若波羅蜜阿難是我所教
化弟子法阿難若善男子善女人受持深
般若波羅蜜讀誦説正憶念復爲他人種
種廣説其義開示演暢分別令易解是善
男子善女人疾得阿耨多羅三藐三菩提疾
近薩婆若何以故般若波羅蜜中生諸佛阿
耨多羅三藐三菩提阿難過去未來諸佛阿
耨多羅三藐三菩提皆從般若波羅蜜中生
今現在東方南方西方北方四維上下諸佛阿
耨多羅三藐三菩提亦從般若波羅蜜中
生以是故阿難諸菩薩摩訶薩欲得阿耨
多羅三藐三菩提應當學六波羅蜜何以
故阿難六波羅蜜是菩薩摩訶薩母生諸
菩薩故阿難若有菩薩摩訶薩學是六波
羅蜜皆當得阿耨多羅三藐三菩提以是
故我以六波羅蜜倍復囑累汝阿難是六波
羅蜜是諸佛無盡法藏阿難十方諸佛現在
説法皆從六波羅蜜法藏中出過去諸佛亦
從六波羅蜜中學得阿耨多羅三藐三菩提
未來諸佛亦從六波羅蜜中學得阿耨多羅三
藐三菩提現在諸佛亦從六波羅蜜中學得
阿耨多羅三藐三菩提過去未來現在諸佛
弟子皆從六波羅蜜中學得滅度已得今
得當得滅度阿難汝爲諸聲聞人説法令
三千大千世界中衆生皆得阿羅漢果證猶
未爲我弟子事汝若以般若波羅蜜相應一
句教菩薩摩訶薩則爲我弟子事我亦歡喜
勝教三千大千世界中衆生令得阿羅漢果
復次阿難是三千大千世界中衆生不前
不後一時皆得阿羅漢果證是諸阿羅漢行
布施功徳持戒禪定功徳是功徳多不阿難
言甚多世尊佛言阿難不如弟子以般
若波羅蜜相應法爲菩薩摩訶薩説乃至一日
其福多置一日但半日置半日但一食頃
置一食頃但須臾間説其福多何以故菩薩
摩訶薩善根勝一切聲聞辟支佛故菩薩摩
訶薩自欲得阿耨多羅三藐三菩提亦示教
利喜他人令得阿耨多羅三藐三菩提阿難
如是菩薩行六波羅蜜行四念處乃至行一
切種智増益善根若不得阿耨多羅三藐三
菩提無有是處説是般若波羅蜜品時佛
在四衆中天人龍鬼神甄陀羅摩睺羅伽等
於大衆前而現神足變化一切大衆皆見阿
閦佛比丘僧圍繞説法大衆譬如大海水
皆是阿羅漢漏盡無煩惱皆得自在得好解
脱心好解脱慧好解脱其心調柔譬如大
象所作以辦逮得己利盡諸有結正智得
解脱一切心心數法中得自在及諸菩薩摩
訶薩無量功徳成就爾時佛攝神足一切大
衆不復見阿閦佛聲聞人菩薩摩訶薩及其
世界不與眼作對何以故佛攝神足故爾
時佛告阿難如是阿難一切法不與眼作對
法法不相見法法不相知如是阿難如阿閦
佛弟子菩薩世界不與眼作對如是阿難
一切法不與眼作對法法不相知法法不相
見何以故一切法無知無見無作無動不可
捉不可思議如幻人無受無覺無眞實菩薩
摩訶薩如是行爲行般若波羅蜜亦不著諸
法阿難菩薩摩訶薩如是學名爲學般若波
羅蜜欲得諸波羅蜜當學般若波羅蜜何
以故如是學名爲第一學最上學微妙學如
是學安樂利益一切世間無護者爲作護
是諸佛所學諸佛住是學中能以右手擧三
千大千世界還著本處是中衆生無覺知者
何以故阿難諸佛學是般若波羅蜜過去未
來現在法中得無礙智見阿難如般若波
羅蜜於諸學中最尊第一微妙無上阿難
若有人欲得般若波羅蜜邊際爲欲得虚空
邊際何以故阿難般若波羅蜜無有量我初
不説般若波羅蜜量名衆句衆字衆是有量
般若波羅蜜無有量阿難白佛言世尊般
若波羅蜜何以故無有量佛告阿難般若波
羅蜜無盡故無有量般若波羅蜜離故無有
量阿難過去諸佛皆學般若波羅蜜得度
般若波羅蜜故不盡未來世諸佛亦學是般
若波羅蜜得度是般若波羅蜜故不盡現在
十方諸佛皆學是般若波羅蜜得度般若波
羅蜜故不盡已不盡今不盡當不盡阿難欲
盡般若波羅蜜爲欲盡虚空般若波羅蜜不
可盡已不盡今不盡當不盡禪波羅蜜乃至
檀波羅蜜不可盡已不盡今不盡當不盡乃
至一切種智亦如是何以故是一切法皆無
生若法無生云何有盡爾時佛出覆面舌相
告阿難從今日於四衆中廣演開示分別般
若波羅蜜當令分明易解何以故是深般若
波羅蜜中廣説諸法相是中求聲聞辟支佛
求佛者皆當於中學學已各得成就阿難是
深般若波羅蜜則是一切字門行是深般若
波羅蜜能入陀羅尼門學是陀羅尼門諸菩
薩得一切樂説辯才阿難般若波羅蜜是三
世諸佛妙法以是故阿難我爲汝了了説若
有人受持深般若波羅蜜讀誦親近是人則
能持三世諸佛阿耨多羅三藐三菩提阿難
我説般若波羅蜜是行者足汝持是般若波
羅蜜陀羅尼故則能持一切諸法
論問曰釋提桓因何以自疑所説言我爲
隨順法正答不答曰釋提桓因非一切智
人雖得初道三毒未盡猶有錯謬而自籌
量我雖福徳因縁爲諸天主雖得聖道味
而未有一切智一切漏未盡故所説或能錯
謬不自覺知是故問復次衆中大有阿鞞跋
致菩薩漏盡阿羅漢及離欲諸天是諸人見
釋提桓因與佛須菩提共問難心不怯弱
作是念是釋提桓因漏尚未盡何能問難盡
諸法邊釋提桓因以是事故問佛復次釋提
桓因自知所説諸法相無違錯求佛印可
使聽者信受故佛即可之問曰佛何以可
釋提桓因説答曰釋提桓因雖非一切智
人常從佛聞誦讀力強是故所説有理佛便
印可佛説有三種慧聞慧思慧修慧有人聞
慧思慧明了故能與修慧人問難譬如乘
船隨流不自用力而疾於陸行如阿難
雖未離欲未得甚深禪定而能與佛漏盡
阿羅漢等論議隨法無違釋提桓因白佛
言世尊須菩提好樂説空善巧説空於諸
弟子中最爲第一有所言説皆趣向空無
相無作所謂四念處乃至阿耨多羅三藐三
菩提是法中皆和合畢竟空説佛語釋提
桓因須菩提是行畢竟空人世世修集
非但今世是人以空解脱門入道亦以此
門教化衆生是人若入深空法尚不得法
何況行是法者如經説檀波羅蜜不可得
何況行檀者乃至八十隨形好不可得何況
得八十種隨形好者須菩提所行空行欲
比菩薩空行百分不及一問曰法空衆生
空復有何不盡而言百分不及一答曰佛
此中自説除佛諸聲聞辟支佛無有及菩
薩者諸法實相有種種名字或説空或説
畢竟空或説般若波羅蜜或名阿耨多羅三
藐三菩提此中説諸法實相名爲空行如
一切聲聞弟子中須菩提空行最勝如是
除佛諸菩薩空行勝於二乘何以故智慧
分別利鈍入有深淺故皆名得諸法實相
但利根者得之了了譬如破闇故然燈更
有大燈明則轉勝當知先燈雖炤微闇不
盡若盡後燈則無用行空者亦如是雖
倶得道智慧有利鈍故無明有盡不盡惟
有佛智能盡諸無明復次聲聞辟支佛無
慈悲心無度衆生心無淨佛世界無無
量佛法願無轉法輪度衆生亦無入無餘
涅槃乃至遺法度衆生願無有三世度
衆生心所謂菩薩時作佛時滅度時非但
以空行故與菩薩等復次二乘得空有分
有量諸佛菩薩無分無量如渇者飮河不
過自足何得言倶行空不應有異又如
毛孔之空欲比十方空無有是理是故比
佛菩薩千萬億分不及一佛分別是空行
已告釋提桓因若欲於一切衆生最上當
行般若波羅蜜此中佛自説因縁菩薩學
是般若波羅蜜空行不取空相故過於二
地得無生忍法入菩薩位入菩薩位故具
足佛法佛法是菩薩道菩薩道具足故當
得一切種智得一切種智故名爲佛斷
一切煩惱習人是諸事空行爲根本問曰
涅槃是無量何以言二乘所得有量答曰
言智慧有分有量不説諸法法性有量不
聞説大水喩耶器有量非水有量復次
量無量相待法於凡人是無量佛皆能量
爾所分是須陀洹乃至爾所分是阿羅漢辟
支佛菩薩餘殘究盡法性是佛爾時會中
諸天以天曼陀羅華散佛等如經中説問
曰華供養佛及僧是八百比丘何以獨取供
養佛答曰諸天所散華諸比丘當分所得
墮衣上者見其色香甚妙因以發心供養
於佛白言我從今日當行是無上行所謂
畢竟空無相無作等爲度一切衆生故如
佛所説二乘所不及爾時佛微笑笑義如
恒伽提婆品中説是八百比丘皆是善知
識行同心等世世共修集功徳故一時作
佛皆同一字五色天華供養佛故世界中
常雨五色天曼陀羅華佛因是事讃般若
作是言阿難欲行最上菩薩道當行般若
波羅蜜阿難若有善男子能行是深般若波
羅蜜當知是人人道中來或兜率天上來所
以者何三惡道中罪苦多故不得行深般
若欲界天著淨妙五欲心則狂惑不能行
色界天深著禪定味故不能行無色界無
形故不能行鬼神道眼根等利諸煩惱覆
心故不能專行深般若人道中苦差三惡
道樂不如諸天眼等諸根濁重身多地種
故能制苦樂意而行般若兜率天上常有
一生補處菩薩彼中諸天常聞説般若五
欲雖多法力勝是故説二處來若從他方
佛世界來若此間有般若波羅蜜處來復
次阿難若有求佛道者能問能信受持乃至
正憶念當知是人佛常以佛眼見是諸人等
應當作是念我等便是面從佛受從佛發
心種善根不從二乘發阿難若有人信心
清淨不可破壞者當知是人先世供養無
量諸佛爲善知識守護故能受持問曰佛
亦名爲寶亦名爲無上福田若人從佛種
善根必以三乘法入涅槃不虚如法華中
説有人或以一華或以少香供養於佛乃
至一稱南無佛如是等人皆當作佛若爾
者有人作是念但行五波羅蜜欲作佛
時乃觀空何用常行般若波羅蜜難知難
得空行答曰以是事故佛自答阿難於佛
福田中雖不虚誑要得三乘入涅槃應
當了了行六波羅蜜乃至一切種智了了行
故疾得佛道不久受生死苦般若有如是
等利益功徳故應當行阿難般若有如是
功徳利益故我囑累汝問曰佛無所貪
乃至一切種智佛無礙解脱清淨微妙諸
佛法猶尚不貪何以故以般若波羅蜜慇懃
囑累阿難似如貪惜答曰諸佛爲利益衆
生故出世現三十二相八十種隨形好無
量光明神足變化皆爲衆生故第一利益衆
生無過般若波羅蜜能盡諸苦故是般若
波羅蜜因語言文字章句可得其義是故
佛以般若經卷慇懃囑累阿難復次有人
見佛慇懃囑累故言佛大事辦猶尚尊重般
若是法必尊必妙譬如大富長者命欲終
時以衆寶與兒偏以如意寶珠慇懃囑累
汝勿以此寶自無定色質如虚空微妙
難識故而不守護若失餘寶爲可此寶不
可失也大富長者是佛以般若波羅蜜囑
累阿難汝好受持守護無令忘失除般若
雖有十二部經盡皆忘失其過尚少若失
般若一句其過太多何以故是深般若法
藏是十方三世諸佛母能令人疾至佛道
如經中説三世諸佛皆從般若得乃至爲
聲聞人説法其中皆是讃般若事問曰説
法令三千大千世界衆生盡得阿羅漢云
何不如以般若一句教菩薩答曰是事先
雖答今當更略説是三千大千世界中衆生
雖皆得阿羅漢自度其身不中作佛若
説般若一句聞者得作佛故如人種衆果
樹不如一人種一如意樹能隨人所願如
意皆得復次爲聲聞説法中無大慈悲心
大乘法中一句雖少有大慈悲聲聞法中皆
自爲身大乘法中廣爲衆生聲聞法中無
欲廣知諸法心但欲疾離老病死大乘法
中欲了了知一切法聲聞法功徳有限量
大乘法中欲盡諸功徳無有遺餘如是等
大小乘差別譬如金剛雖小能勝一切寶
不得言少故不如多三千大千世界中阿
羅漢福徳比般若一句教菩薩一日乃至
須臾其福甚多此中佛自説因縁是人自欲
得阿耨多羅三藐三菩提亦教人令得自
行六波羅蜜諸功徳亦爲人説菩薩集二
處功徳不得佛道無有是處爾時佛欲
明了是事故引證亦欲證一切法空不
著是空法但憐愍衆生故囑累如阿閦佛
大衆莊嚴不與眼作對一切法不與眼作
對亦如是肉眼天眼所見皆是作法虚誑
不實慧眼法眼佛眼皆是無相無爲法故不
可見若不可見亦不可知無作等亦如是
所見阿閦佛會如幻如夢能如是觀諸法
是名菩薩行般若名無所著佛所囑累亦
無所著但以大慈悲故讃是般若一切法
雖是不可思議相而以利益衆生故讃歎
作是言阿難如是學爲學般若若欲得一
切諸波羅蜜當學般若波羅蜜如是等如
經廣説佛以無量讃般若若佛智慧不可
盡般若功徳亦不可盡何以故般若波羅
蜜無量相故名衆等言語章句卷數有量
如小品放光光讃等般若波羅蜜經卷章句
有限有量般若波羅蜜義無量阿難問般若
波羅蜜云何無量佛答般若波羅蜜相自離
離故從本已來不生不集不生不集故不盡
不滅此中佛自説因縁過去無量阿僧祇
諸佛及弟子用是般若波羅蜜照明十方
度無量衆生皆共入無餘涅槃般若波羅蜜
故不盡未來現在亦如是譬如有人欲
盡虚空虚空不可盡般若波羅蜜等諸功
徳乃至一切種智亦如是今不盡已不盡
當不盡有人知過去不盡謂未來現在有
盡是故説三世不可盡何以故諸法本無
生云何當盡佛知般若是眞無盡爲名字
語言句衆有盡故囑累如人以香油瓶囑
累子弟雖不惜瓶爲受持香油故語言
能持義亦如是若失語言則義不可得爾
時佛爲人信受般若故出舌相覆面告阿
難我今於四衆中囑累汝般若汝當爲
衆生解説顯示分別令易解所以現舌相
者世間相法舌能覆鼻是不妄語相何況覆
面是故佛示衆生我從父母生身有此舌
相欲以般若波羅蜜令汝信解以汝等未
得一切智不能遍知欲令汝等信故非
以神通力所現佛於甚深妙法智慧禪定
中猶尚不著何況世間八法供養利故而
作虚誑於一切法中如鳥飛虚空無所
觸礙但以本願誓度衆生大悲心憐愍一
切故以第一利般若波羅蜜慇懃囑累汝
復次阿難是行深般若波羅蜜者能入一切
文字陀羅尼因一字即入畢竟空是名文
字陀羅尼如先陀羅尼中説諸文字法皆因
般若波羅蜜得餘聞持等諸陀羅尼亦皆從
學般若波羅蜜得菩薩得諸陀羅尼已得
種種樂説辯才無量阿僧祇劫説一句義不
可盡是名三世諸佛眞法更無異法又復
阿難般若是十方三世諸佛妙法如一門
城四方來者無異門入阿難我今爲汝了了
説若有人受持般若非但受持我法是人
受持三世諸佛阿耨多羅三藐三菩提阿難
是般若波羅蜜我處處説是行者足所以
者何菩薩得是般若能行菩薩道阿難汝
得是般若波羅蜜陀羅尼故能持一切佛
所説法問曰以聞持陀羅尼力故能持何
以言得般若故能持一切諸佛法答曰聞
持陀羅尼能持有數有量法世間亦有如
須尸摩外道亦得聞持陀羅尼是人雖少時
得久則忘失從般若得陀羅尼廣受持諸
法終不忘失以是爲差別問曰般若便是
波羅蜜何以名爲陀羅尼答曰諸法實相是
般若能種種利益衆生愛念故作種種名
如佛有十號等文字般若波羅蜜亦如是
能到一切諸智慧邊是名爲般若波羅蜜菩
薩行般若作佛已變名爲阿耨多羅三藐三
菩提若在小乘心中但名爲三十七品三
解脱門若人欲得聞而不忘在是人心
中名爲陀羅尼是故佛説如意珠譬喩隨
前物色變爲名佛如是種種説般若大功
徳
大智度論卷第七十九

大智度論釋無盡方便品第六十
七卷八
十
　　聖者龍樹造
　　後秦龜茲國三藏鳩摩羅什譯
經爾時須菩提作是念是諸佛阿耨多羅
三藐三菩提甚深我當問佛作是念已白佛
言世尊是般若波羅蜜不可盡佛言虚空
不可盡故般若波羅蜜不可盡世尊云何應
生般若波羅蜜佛言色不可盡故般若波
羅蜜應生受想行識不可盡故般若波羅蜜
應生檀波羅蜜不可盡故般若波羅蜜應生
尸羅波羅蜜羼提波羅蜜毘梨耶波羅蜜禪波
羅蜜般若波羅蜜不可盡故般若波羅蜜應
生乃至一切種智不可盡故般若波羅蜜
應生復次須菩提癡空不可盡故菩薩摩訶
薩般若波羅蜜應生行空不可盡故菩薩般
若波羅蜜應生識空不可盡故菩薩般若波
羅蜜應生名色空不可盡故菩薩般若波
羅蜜應生六處空不可盡故菩薩般若波羅
蜜應生六觸空不可盡故菩薩般若波羅蜜
應生受空不可盡故菩薩般若波羅蜜應生
愛空不可盡故菩薩般若波羅蜜應生取空
不可盡故菩薩般若波羅蜜應生有空不可
盡故菩薩般若波羅蜜應生生空不可盡故
菩薩般若波羅蜜應生老死憂悲苦惱空不
可盡故菩薩般若波羅蜜應生如是須菩提
菩薩摩訶薩般若波羅蜜應生須菩提是
十二因縁是獨菩薩法能除諸邊顛倒坐
道場時應如是觀當得一切種智須菩提
若有菩薩摩訶薩以虚空不可盡法行般若
波羅蜜觀十二因縁不墮聲聞辟支佛地住
阿耨多羅三藐三菩提須菩提若求菩薩道
而轉還者皆離般若波羅蜜念故是人不
知云何行般若波羅蜜以虚空不可盡法觀
十二因縁須菩提若求菩薩道而轉還者
皆不得是方便力故於阿耨多羅三藐三菩
提而轉還須菩提若菩薩摩訶薩於阿耨
多羅三藐三菩提不轉還者皆得是方便力
故須菩提菩薩摩訶薩應以虚空不可盡法
觀般若波羅蜜應以虚空不可盡法生般若
波羅蜜如是須菩提菩薩摩訶薩觀十二因
縁時不見法無因縁生不見法常不滅不
見法有我人壽者命者衆生知者見者不見
法無常不見法苦不見法無我不見法寂
滅非寂滅如是須菩提菩薩摩訶薩行般若
波羅蜜應如是觀十二因縁須菩提若菩
薩摩訶薩能如是行般若波羅蜜是時不見
色若常若無常若苦若樂若我若無我若寂滅
若非寂滅受想行識亦如是須菩提菩薩
摩訶薩是時亦不見般若波羅蜜亦不見以
是法見般若波羅蜜禪波羅蜜乃至阿耨多羅
三藐三菩提亦不見阿耨多羅三藐三菩提
亦不見以是法見阿耨多羅三藐三菩提如
是須菩提一切法不可得故是爲應般若
波羅蜜行若菩薩行無所得般若波羅蜜時
惡魔愁毒如箭入心譬如人新喪父母如是
須菩提惡魔見菩薩行無所得般若波羅蜜
時便大愁毒如箭入心須菩提白佛言世
尊但一魔愁毒三千大千世界中魔亦復愁
毒佛告須菩提三千大千世界中諸惡魔皆
愁毒如箭入心各於其坐不能自安須菩提
菩薩摩訶薩能如是行般若波羅蜜是時一
切世間天及人阿修羅不能得其便令其憂
惱須菩提以是故菩薩摩訶薩欲得阿耨多
羅三藐三菩提當行是般若波羅蜜菩薩摩
訶薩行般若波羅蜜時具足修檀波羅蜜尸
羅波羅蜜羼提波羅蜜毘梨耶波羅蜜禪波羅
蜜般若波羅蜜須菩提菩薩摩訶薩行般若
波羅蜜時具足諸波羅蜜須菩提白佛言世
尊菩薩摩訶薩行般若波羅蜜時云何具足
檀波羅蜜尸羅波羅蜜羼提波羅蜜毘梨耶波
羅蜜禪波羅蜜般若波羅蜜佛告須菩提
菩薩摩訶薩所有布施皆迴向薩婆若如是
須菩提菩薩摩訶薩行般若波羅蜜時具足
檀波羅蜜須菩提菩薩摩訶薩所有持戒皆
迴向薩婆若是爲具足尸羅波羅蜜菩薩摩
訶薩所有忍辱皆迴向薩婆若是爲具足羼
提波羅蜜菩薩摩訶薩所有精進皆迴向薩
婆若是爲具足毘梨耶波羅蜜菩薩摩訶薩
所有禪定皆迴向薩婆若是爲具足禪波羅
蜜菩薩摩訶薩所有智慧皆迴向薩婆若是
爲具足般若波羅蜜如是須菩提菩薩摩訶
薩行般若波羅蜜具足六波羅蜜
論釋曰須菩提從佛聞般若波羅蜜種種
相初聞畢竟空相中聞囑累知似有後
還聞説空所謂般若義無量名字句衆有量
是時須菩提作是念諸佛阿耨多羅三藐三
菩提甚深我當問佛所以甚深佛説菩提
少許分但爲破衆生顛倒故不具足説所
以者何無能受者故若人取如相佛言如
亦空無生住滅故若法無生住滅是法即
無法性實際亦如是若有取畢竟空者亦
言非也何以故若畢竟空是定相可取是非
畢竟空是故言甚深我當更問佛須菩提
作是念已如佛自説三世諸佛用般若波
羅蜜得道般若故不盡已不盡今不盡當
不盡是故我今但問不盡義佛答如虚空
不盡故般若亦不盡如虚空無有法但有
名字般若波羅蜜亦如是般若波羅蜜若
如虚空無所有故不可盡云何菩薩能生是
般若波羅蜜能生者菩薩云何心中生能行
能得佛答色無盡故般若波羅蜜應生如色
初後中生不可得色即生色不可得離色生
色不可得生不可得生生不可得如先破生
中説生不可得故色亦不可得色不可得故色
生不可得二法不可得故色如幻如夢但誑
人眼若色有生必有盡以無生故亦無盡
色眞相即是般若波羅蜜相是故説色不可
盡般若波羅蜜亦不可盡受想行識檀波羅
蜜乃至一切種智亦如是復次應生般若
者無明虚空不可盡故若人但觀畢竟空多
墮斷滅邊若觀有多墮常邊離是二邊故
説十二因縁空何以故若法從因縁和合
生是法無有定性若法無定性即是畢竟
空寂滅相離二邊故假名爲中道是故説
十二因縁如虚空無法故不盡癡亦從因
縁和合生故無自相無自相故畢竟空如
虚空復次因縁生故無實如經中説因眼
縁色生觸念觸念從癡生觸念不在
眼中不在色中不在内不在外亦不在
中間亦不從十方三世來是法定相不可
得何以故一切法入如故若得是無明定
相即是智慧不名爲癡是故癡相智慧相
無異癡實相即是智慧取著智慧相即是
癡是故癡實相畢竟清淨如虚空無生無滅
是故説得是觀故迴向阿耨多羅三藐三菩
提即名般若波羅蜜問曰若無無明亦無
諸行等云何説十二因縁答曰説十二因
縁有三種一者凡夫肉眼所見顛倒著我心
起諸煩惱業往來生死中二者賢聖以法
眼分別諸法老病死心厭欲出世間求老
死因縁由生故是生由諸煩惱業因縁何以
故無煩惱人則不生是故知煩惱爲生因
煩惱因縁是無明無明故應捨而取應取
而捨何者應捨老病諸苦因縁煩惱應捨
以少顛倒樂因縁故而取持戒禪定智慧諸
善根本是涅槃樂因縁是事應取而捨是中
無有知者見者作者何以故是法無定相
但從虚誑因縁相續生行者知是虚誑不
實則不生戲論是但滅苦故入於涅槃
不究盡求諸苦相三者諸菩薩摩訶薩大智
人利根故但求究盡十二因縁根本相不
以憂怖自沒求時不得定相老法畢竟
空但從虚誑假名有所以者何分別諸法
相者説老是心不相應行是相不可得頭白
等是色相非老相二事不可得故無老相
復次世人名老相髮白齒離面皺身曲羸痩
力薄諸根闇塞如是等名老相但是事不
然所以者何髮白非唯老者又年壯而白
老年而黒者羸痩皺曲亦爾有人老而諸
根明利少而闇塞者又服還年藥雖老而
壯如是老無定相無定相故諸法和合假
名爲老又如假輪軸轅輻等爲車是假名
非實復次有人言説果報五衆故相名爲
老是亦不然所以者何一切有爲法念念
生滅不住若不住則無故無故則無
老一切有爲法若有住則無無常若無無
常即是常若常則無老何況非常非無常
畢竟空中而有老復次諸法畢竟空中生相
不可得何況有老如是等種種因縁求老
法不可得不可得故無相如虚空不可盡
如老乃至無明亦如是破無明如上説菩
薩觀諸法實相畢竟空無所有無所得亦不
著是事故於衆生中而生大悲衆生愚癡
故於不實顛倒虚妄法中受諸苦惱初十
二因縁但是凡夫人故於是中不求是非
第二十二因縁二乘人及未得無生忍法菩
薩所觀第三十二因縁從得無生忍法乃至
坐道場菩薩所觀是故説無明虚空不可盡
乃至憂悲苦惱虚空不可盡故菩薩行般若
波羅蜜如是深觀因縁法離諸邊顛倒者
邊名常邊斷滅邊有邊無邊實邊空邊世間
有邊等著諸邊顛倒者無常中起常等諸
顛倒煩惱觀是十二因縁法諸邊顛倒滅諸
煩惱有二分一者外道邪見人名爲邊二者
餘衆生煩惱名爲顛倒觀十二因縁是二種
煩惱皆滅是第三十二因縁觀甚深唯諸菩
薩坐道場者能觀先雖能觀未能具足如
城譬喩經中説佛言我本未得道時如是思
惟衆生可愍深入嶮道所謂數數生數數老
數數死往來世間不知出處我即時復作
是念何因縁有老死如是求覓時得實智
慧生因縁是老死等是故知第三觀坐道場
乃得如經廣説又復觀如是因縁法過於
二乘得一切種智若有人於佛道退者皆
不得是甚深觀故若得是觀則不退何
以故深入畢竟空中則不見聲聞辟支佛
地不見故則不於是中住復次能如是
觀因縁法者不見有一法定自在無因
縁而生一切法不自在皆屬因縁生有人
雖見一切法從因縁生謂爲從邪因縁
生邪因縁者微塵世性等是故説不見法無
因縁生亦不見法從常因縁微塵世性生
如虚空常常故則無生虚空亦不與物作
因以是故無有法從常因縁生復次菩薩
如是觀一切法屬因縁生不自在不自
在故無我乃至無知者見者爾時菩薩安
住畢竟空十二因縁中不見一切色等法若
有若無等亦不見般若亦不見用是法行
般若乃至阿耨多羅三藐三菩提亦如是是
名菩薩無所得般若波羅蜜得是無所得
般若於一切法中便得無所障礙般若爾
時諸魔極大愁毒何以故以是菩薩深入十
二因縁畢竟空中不著有無非有非無等六
十二諸邪見魔網我今無有法可得菩薩
便譬如捕魚人見一魚深入大水鉤網所
不及則絶望憂愁亦如新喪父母復次菩
薩能如是行無所得般若波羅蜜則能具足
檀波羅蜜等何以故行如是法諸煩惱障
般若法皆折薄諸魔人民不能得便故諸
波羅蜜得具足先來雖行六波羅蜜未能
得如是具足須菩提問世尊菩薩云何能行
如是般若波羅蜜能具足檀波羅蜜等諸波
羅蜜佛答若菩薩所有布施皆迴向薩婆若
者有二種人軟根利根軟根者少多布施皆
取相迴向阿耨多羅三藐三菩提利根者
破是取相而戲論空法信力轉薄不用薩
婆若但求諸法實相是二種人皆不能具
足檀波羅蜜一者以信力多慧力少二者
以慧力多信力少故佛今説信力慧力等
故能迴向薩婆若念薩婆若者是信力如
薩婆若迴向者是智力乃至般若波羅蜜亦
如是
　大智度論釋六度相攝品第六十八
經須菩提白佛言世尊云何菩薩摩訶薩
住檀波羅蜜取尸羅波羅蜜佛告須菩提菩
薩摩訶薩布施時持是布施迴向薩婆若於
衆生中住慈身口意業是爲菩薩住檀波羅
蜜取尸羅波羅蜜世尊云何菩薩住檀波羅
蜜取羼提波羅蜜佛告須菩提菩薩布施時
受者嗔恚罵辱惡言加之是時菩薩忍辱不
生瞋心是爲菩薩住檀波羅蜜取羼提波羅
蜜世尊云何菩薩住檀波羅蜜取毘梨耶波
羅蜜佛言菩薩布施時受者瞋恚罵辱惡
言加之菩薩増益布施心作是念我應當
施不應有所惜即時生身精進心精進是爲
菩薩住檀波羅蜜取毘梨耶波羅蜜世尊云
何菩薩摩訶薩住檀波羅蜜取禪波羅蜜佛
言菩薩布施時迴向薩婆若不趣聲聞辟支
佛地但一心念薩婆若是爲菩薩住檀波羅
蜜取禪波羅蜜世尊云何菩薩摩訶薩住檀
波羅蜜取般若波羅蜜佛言菩薩布施時
知布施空如幻不見爲衆生布施有益無益
是爲菩薩住檀波羅蜜取般若波羅蜜須菩
提白佛言世尊云何菩薩摩訶薩住尸羅波
羅蜜取檀波羅蜜羼提波羅蜜毘梨耶波羅蜜
禪波羅蜜般若波羅蜜佛告須菩提菩薩摩
訶薩住尸羅波羅蜜中身口意生布施福徳
助阿耨多羅三藐三菩提持是功徳不取聲
聞辟支佛地住尸羅波羅蜜中不奪他命
不劫奪他物不行邪婬不妄語不兩舌不
惡口不綺語不貪嫉不瞋恚不邪見所有布
施飢者與食渇者與飮須乘與乘須衣與
衣須香與香須瓔珞與瓔珞塗香臥具房舍
燈燭資生所須盡給與之持是布施與衆生
共之迴向阿耨多羅三藐三菩提如是迴向
不墮聲聞辟支佛地須菩提是爲菩薩摩訶
薩住尸羅波羅蜜取檀波羅蜜世尊云何菩
薩摩訶薩住尸羅波羅蜜取羼提波羅蜜佛
言菩薩摩訶薩住尸羅波羅蜜中若有衆生
來節節支解菩薩於是中不生瞋恚心乃
至一念作是言我得大利衆生來取我支節
用我無一念瞋恚是爲菩薩住尸羅波羅蜜
中取羼提波羅蜜世尊云何菩薩摩訶薩住
尸羅波羅蜜取毘梨耶波羅蜜佛言若菩薩
摩訶薩身精進心精進常不捨作是念一切
衆生在生死中我當拔著甘露地是爲菩薩
住尸羅波羅蜜中取毘梨耶波羅蜜世尊云
何菩薩摩訶薩住尸羅波羅蜜取禪波羅蜜
佛言菩薩入初禪第二第三第四禪不貪聲
聞辟支佛地作是念我當住禪波羅蜜中度
一切衆生生死是爲菩薩住尸羅波羅蜜取
禪波羅蜜世尊云何菩薩摩訶薩住尸羅
波羅蜜取般若波羅蜜佛言菩薩住尸羅波
羅蜜中無有法可見若作法若有爲法若
數法若相法若有若無但見諸法不過如相
以般若波羅蜜漚和拘舍羅力故不墮聲聞
辟支佛地是爲菩薩住尸羅波羅蜜取般若
波羅蜜
論釋曰上品末説云何菩薩行般若波羅
蜜時具足六波羅蜜佛一一答此品中須菩
提問云何菩薩行一波羅蜜攝五波羅蜜
問曰六波羅蜜各各異相云何行一波羅蜜
攝五波羅蜜答曰菩薩以方便力故行一
波羅蜜能攝五波羅蜜復次有爲法因縁果
報相續故相成善法善法因縁故是波羅
蜜皆是善法故行一則攝五以一波羅蜜
爲主餘波羅蜜有分有菩薩摩訶薩深行
檀波羅蜜安住檀波羅蜜中布施衆生時
得慈心從慈能起慈身口業是時菩薩即
取尸羅波羅蜜何以故慈業是三善道尸羅
波羅蜜根本所謂不貪不瞋正見是三慈業
能生三種身業四種口業慈即是善業爲
利益衆生故名爲慈取羼提波羅蜜者菩
薩爲一切智慧故布施受者瞋若施主唱言
我能一切施受者不得稱意便作是言誰
使汝請我而不隨我意瞋者是心惡業罵
者是口惡業打害者是身惡業瞋有上中下
上者害殺中者罵詈下者心瞋爾時菩薩不
生三種惡業意業是根本故但説意業作
是念是我之罪我請彼人而不能得稱
意由我薄福不能具足施與我若瞋者既
失財物又失福徳是故不應瞋取毘梨耶
波羅蜜者若菩薩布施時受者打害心不沒
不捨布施如先説爲布施故身心勤精進
作是念我先世不強意布施故今不能得
稱受者意但當勤布施不應計餘小事
取禪波羅蜜者菩薩布施不求今世福樂
亦不求後世轉輪聖王天王人王亦不求
世間禪定樂爲衆生故不求涅槃樂但攝
是諸意在一切種智中不令散亂取般若
波羅蜜者菩薩布施時常觀一切有爲作法
虚誑不堅固如幻如夢施衆生時不見有
益無益何以故是布施物非定是樂因縁或
時得食腹脹而死或時得財爲賊所害亦
以得財物故生慳貪心而墮餓鬼中又此
財物有爲相故念念生滅無常生苦因縁
復次此財物入諸法實相畢竟空中不分別
有利無利是故菩薩於受者不求恩分於
布施不望果報設求報若彼不報則生
怨恨菩薩作是念諸法畢竟空故我無所
與若求果報當求畢竟空阿耨多羅三藐
三菩提如布施相是故不見有益以畢竟
空故亦不見無益如是於檀波羅蜜邊取
五波羅蜜菩薩以尸羅波羅蜜爲主所有
身口意善業布施多聞思惟持戒等助阿
耨多羅三藐三菩提持戒力大故總名尸羅
波羅蜜何以故欲界中持戒爲上餘布施聞
思修慧等以欲界心散亂故得力微薄如
阿毘曇中説出法名欲界繋戒色無色界繋
淨禪定學無學法及涅槃菩薩以是持戒等
法不趣聲聞辟支佛地但安住尸羅波羅
蜜中不奪衆生命乃至不爲邪見住是助
道戒具足十善道戒菩薩住是二種戒中
布施衆生須食與食食等義如初品中
説皆以此福迴向佛道不趣二乘何以
故菩薩有二種破戒一者十不善道二者向
聲聞辟支佛地與此相違則是二種持戒取
羼提波羅蜜者菩薩住尸羅波羅蜜欲具
足忍辱波羅蜜若衆生來節節支解持去乃
至不生一念瞋心何況起身口惡業問曰
忍辱名一切侵奪能忍何以但説割截身體
答曰所著物有内外内名自身頭目髓腦
等外名妻子珍寶等雖倶是著處内著最
深復次或有人雖隨逐財物而死亦是爲
身故又復人多惜身時有惜財惜財者
少故不説復次是人尚不惜身何況餘物
是故但説大因縁當知已攝小者問曰乃
至不生一念瞋心者爲是變化身爲是父
母生身若是變化身則不足爲奇若是父
母生身未斷結人云何能不生一念瞋心
答曰有人言煩惱業因縁生身是菩薩於無
量劫爲衆生修集慈心故雖有割截不
生瞋心如慈母養育嬰兒雖復屎尿汚
身以深愛故而不生瞋又愍其無知菩
薩於衆生亦如是未得聖道者皆如小
兒我爲菩薩應生慈心當如父母衆生
雖復加惡於我我不應瞋何以故衆生不
自在煩惱所使故復次菩薩無量劫來常修
畢竟空法不見割者罵者亦不見善者惡
者皆如幻如夢諸瞋恚者皆愚癡若我報彼
與彼無異復次菩薩作是念我應瞋處而
不瞋則爲大利取毘梨耶波羅蜜者住尸
羅波羅蜜多是出家人時有在家者一切出
家人得無量戒律儀具足四十種善道深入
諸法實相過聲聞辟支佛地是三種戒名尸
羅波羅蜜在家者無無量戒律儀是故不具
足住尸羅波羅蜜菩薩作是念我今捨世
樂入道不可但住持戒持戒是餘功徳住
處若但得住處不得餘功徳者得利甚薄
譬如人在寶洲但得水精珠則所利益薄
是故菩薩欲具足五波羅蜜故身心勤精
進身精進者如法致財以用布施等心精
進者慳貪等諸惡心來破六波羅蜜者不令
得入得此二種精進已應作是念一切衆
生沈沒生死我應拯濟著甘露地聲聞人
但度自身尚不應懈怠何況菩薩自度及
爲一切衆生而當懈怠以是事故我不應
懈廢雖身疲苦心不應息所以者何此大
乘法若不運用則爲敗壞取禪波羅蜜者
菩薩住尸羅波羅蜜或未得無生忍法故
諸煩惱風吹動願樹欲壞其尸羅波羅蜜
爾時應求禪定樂除去五欲樂五欲樂除
故戒徳清淨煩惱雖未斷已折伏故不能
生亂譬如毒蛇以呪術力故毒不得螫
禪者四禪四無色定四無量心等諸禪定菩
薩得禪心雖柔軟安住尸羅波羅蜜故亦
不取聲聞辟支佛地是菩薩但作是念我
應行禪波羅蜜不爲小乘涅槃亦不爲
果報但爲度一切衆生故説諸法實相是
實智從禪定生是心不爲覺觀所動亦
不爲貪欲瞋恚所濁繋心一處清淨柔軟
則能生實智如水澄靜照鑒分明菩薩住
尸羅波羅蜜得是禪得禪故心清淨心清
淨故知諸法如實有爲法從因縁和合生虚
誑菩薩以慧眼觀不見是有爲法實有爲
法有種種名所謂作法有爲數法相法若有
若無以有爲故可説無爲有爲相尚不可
得何況無爲問曰有爲法是有相無爲法是
無相今何以有爲相中説無相答曰無爲
有二種一者無相寂滅無戲論如涅槃二
者相待無因有而生如廟堂上無馬能生
無心此無心是生諸煩惱因縁云何是無爲
法是菩薩不見此有無等法但見諸法如
法性實際問曰汝先言離有則無無今云
何見如法性實際答曰不見有爲法若常樂
我淨等是虚誑法若無即是諸法實見無生
法故能離有生法是無生法無定實相可
取但能令人離虚誑有生法故名無生若
得如是智慧以方便力本願悲心故不取
二乘證直至阿耨多羅三藐三菩提是名菩
薩住尸羅波羅蜜取五波羅蜜
大智度論卷第八十

大智度論釋六度品第六十八之
餘卷八
十一
　　聖者龍樹造
　　後秦龜茲國三藏鳩摩羅什譯
經須菩提白佛言世尊云何菩薩摩訶薩
住羼提波羅蜜取檀波羅蜜佛言菩薩從初
發心乃至坐道場於其中間若一切衆生來
瞋恚罵詈若節節支解菩薩住於忍辱作是
念我應布施一切衆生不應不與是衆生須
食與食須飮與飮乃至資生所須盡皆與之
持是功徳與一切衆生共之迴向阿耨多羅
三藐三菩提是菩薩迴向時不生二心誰迴
向者迴向何處是爲菩薩住羼提波羅蜜取
檀波羅蜜世尊云何菩薩摩訶薩住羼提波
羅蜜取尸羅波羅蜜佛言菩薩從初發心乃
至坐道場於其中間終不奪他命不與不
取乃至不邪見亦不貪聲聞辟支佛地持是
功徳與一切衆生共之迴向阿耨多羅三藐三
菩提是菩薩迴向時三種心不生誰迴向阿
耨多羅三藐三菩提用何法迴向迴向何
處是爲菩薩住羼提波羅蜜取尸羅波羅蜜
世尊云何菩薩摩訶薩住羼提波羅蜜取毘
梨耶波羅蜜佛言菩薩住羼提波羅蜜生精
進作是念我當往一由旬若十由旬百千
萬億由旬過一世界乃至過百千萬億世
界乃至教一人令持五戒何況令得須陀洹
果乃至阿羅漢果辟支佛道阿耨多羅三藐三
菩提持是功徳與一切衆生共之迴向阿耨
多羅三藐三菩提是爲菩薩住羼提波羅蜜
取毘梨耶波羅蜜世尊云何菩薩摩訶薩住
羼提波羅蜜取禪波羅蜜佛言菩薩住羼提
波羅蜜離欲離惡不善法有覺有觀離生喜
樂入初禪乃至入第四禪是諸禪中淨心心
數法皆迴向薩婆若迴向時是菩薩諸禪及
禪支皆不可得是爲菩薩住羼提波羅蜜
取禪波羅蜜世尊云何菩薩摩訶薩住羼提
波羅蜜取般若波羅蜜佛言菩薩住羼提波
羅蜜觀諸法若離相若寂滅相若無盡相不
以寂滅相作證乃至坐道場得一切種智從
道場起便轉法輪是爲菩薩住羼提波羅
蜜取般若波羅蜜不取不捨故須菩提白佛
言世尊云何菩薩摩訶薩住毘梨耶波羅蜜
取檀波羅蜜佛告須菩提菩薩住毘梨耶波
羅蜜身心精進不懈不怠作是念我必應
當得阿耨多羅三藐三菩提不應不得是菩
薩爲利益衆生故往一由旬若百千萬億由
旬若過一世界若過十世界若過百千
萬億世界住毘梨耶波羅蜜中若不能得
一人教令入佛道中若聲聞道中若辟支佛
道中或得一人教令行十善道精進不懈法
施及以財施令具足持是功徳與衆生共之
迴向阿耨多羅三藐三菩提不迴向聲聞辟
支佛地是爲菩薩住毘梨耶波羅蜜取檀波
羅蜜世尊云何菩薩摩訶薩住毘梨耶波羅
蜜取尸羅波羅蜜佛言菩薩住毘梨耶波羅
蜜從初發意乃至坐道場自不殺生不教他
殺讃不殺生法歡喜讃歎不殺生者乃至
自遠離邪見教他遠離邪見讃不邪見法歡
喜讃歎不邪見者是菩薩住尸羅波羅蜜因
縁不求欲界色界無色界福不求聲聞辟支
佛地持是功徳與衆生共之迴向阿耨多羅
三藐三菩提不生三種心不見迴向者不
見迴向法不見迴向處是爲菩薩住毘梨耶
波羅蜜取尸羅波羅蜜世尊云何菩薩摩訶
薩住毘梨耶波羅蜜取羼提波羅蜜佛言菩
薩住毘梨耶波羅蜜從初發意乃至坐道場
於其中間若人若非人來節節支解菩薩作
是念割我者誰截我者誰奪我者誰復作是
念我大得善利我爲衆生故受身衆生還自
來取是時菩薩正憶念諸法實相持是功徳
與衆生共之迴向阿耨多羅三藐三菩提不
向聲聞辟支佛地是爲菩薩住毘梨耶波羅
蜜取羼提波羅蜜世尊云何菩薩摩訶薩住
毘梨耶波羅蜜取禪波羅蜜佛言菩薩住毘
梨耶波羅蜜離欲離惡不善法有覺有觀離
生喜樂入初禪第二第三第四禪入慈悲喜
捨乃至入非有想非無想處持是禪無量
心無色定不受果報生於利益衆生之處以
六波羅蜜成就衆生所謂檀波羅蜜乃至般
若波羅蜜從一佛土至一佛土親近供養
諸佛種善根是爲菩薩住毘梨耶波羅蜜取
禪波羅蜜世尊云何菩薩摩訶薩住毘梨耶
波羅蜜取般若波羅蜜佛言菩薩住毘梨耶
波羅蜜不見檀波羅蜜法不見檀波羅蜜相
乃至不見禪波羅蜜法不見禪波羅蜜相
四念處乃至一切種智亦不見法亦不見相
不見一切法非法非非法於一切法中無所
著是菩薩所作如所言是爲菩薩住毘梨耶
波羅蜜取般若波羅蜜須菩提白佛言世尊
云何菩薩摩訶薩住禪波羅蜜取檀波羅蜜
佛言菩薩摩訶薩住禪波羅蜜離諸欲離惡
不善法有覺有觀離生喜樂入初禪第二第
三第四禪入慈悲喜捨乃至入非有想非
無想處住禪波羅蜜中心不亂行二施以施
衆生法施財施自行二施教他行二施讃
歎二施法歡喜讃歎行二施者持是功徳與
衆生共之迴向阿耨多羅三藐三菩提不向
聲聞辟支佛地是爲菩薩住禪波羅蜜取檀
波羅蜜世尊云何菩薩摩訶薩住禪波羅蜜
取尸羅波羅蜜佛言菩薩住禪波羅蜜不生
婬欲瞋恚愚癡心不生惱他心但修行一
切智相應心持是功徳與衆生共之迴向
阿耨多羅三藐三菩提不向聲聞辟支佛地
是爲菩薩住禪波羅蜜取尸羅波羅蜜世尊
云何菩薩摩訶薩住禪波羅蜜取羼提波羅
蜜佛言菩薩住禪波羅蜜觀色如聚沫觀受
如泡觀想如野馬觀行如芭蕉觀識如幻作
是觀時見五衆無堅固相作是念割我者
誰截我者誰誰受誰想誰行誰識誰罵者誰
受罵者誰生瞋恚是爲菩薩住禪波羅蜜取
羼提波羅蜜世尊云何菩薩摩訶薩住禪波
羅蜜取毘梨耶波羅蜜佛言菩薩住禪波羅
蜜離欲離惡不善法有覺有觀離生喜樂入
初禪第二第三第四禪是諸禪及支取相生
種種神通履水如地入地如水如先説天耳
聞二種聲若天若人知他心若攝心若亂
心乃至有上心無上心憶種種宿命如先
説以天眼淨過人眼見衆生乃至如業受報
如先説菩薩住是五神通從一佛世界至
一佛世界親近供養諸佛種善根成就衆生
淨佛世界持是功徳與衆生共之迴向阿
耨多羅三藐三菩提是爲菩薩住禪波羅蜜
取毘梨耶波羅蜜世尊云何菩薩摩訶薩住
禪波羅蜜取般若波羅蜜佛言菩薩住禪波
羅蜜不得色不得受想行識不得檀波羅蜜
尸羅波羅蜜羼提波羅蜜毘梨耶波羅蜜禪波
羅蜜不得般若波羅蜜不得四念處乃至
不得一切種智不得有爲性不得無爲性不
得故不作不作故不生不生故不滅何以故
有佛無佛是如法相法性常住不生不滅常
一心應薩婆若行是爲菩薩住禪波羅蜜取
般若波羅蜜須菩提白佛言世尊云何菩
薩摩訶薩住般若波羅蜜取檀波羅蜜佛言
菩薩住般若波羅蜜内空内空不可得外空
外空不可得内外空内外空不可得空空空
空不可得乃至一切法空一切法空不可得
菩薩住是十四空中不得色相若空若不空
不得受想行識相若空若不空不得四念處
若空若不空乃至不得阿耨多羅三藐三菩
提若空若不空不得有爲性無爲性若空若
不空是菩薩摩訶薩如是住般若波羅蜜中
有所布施若飮食衣服種種資生之具觀是
布施空何等空施者受者及財物空不令
慳著心生何以故菩薩摩訶薩行般若波羅
蜜從初發意乃至坐道場無有妄想分別如
諸佛得阿耨多羅三藐三菩提時無慳著心
菩薩摩訶薩亦如是行般若波羅蜜時無慳
著心是菩薩所可尊者般若波羅蜜是爲
菩薩住般若波羅蜜取檀波羅蜜世尊云何
菩薩摩訶薩住般若波羅蜜取尸羅波羅蜜
佛言菩薩住般若波羅蜜不生聲聞辟支佛
心何以故是菩薩聲聞辟支佛地不可得
趣向聲聞辟支佛心亦不可得是菩薩摩訶
薩從初發意乃至坐道場於其中間自不殺
生不教他殺生讃不殺生法歡喜讃歎不
殺生者乃至自不邪見不教他邪見讃不
邪見法歡喜讃歎不邪見者以是持戒無
法可取若聲聞若辟支佛地何況餘法是
爲菩薩住般若波羅蜜取尸羅波羅蜜世尊
云何菩薩摩訶薩住般若波羅蜜取羼提波羅
蜜佛言菩薩住般若波羅蜜隨順法忍生作
是念此法中無有法若起若滅若生若死若
受罵詈若受惡口若割若截若破若縛若打若
殺是菩薩從初發意乃至坐道場若一切衆
生來罵詈惡口刀杖瓦石割截傷害心不動
作是念甚可怪此諸法中無有法受罵詈
惡口割截傷害者而衆生受苦惱是爲菩薩
住般若波羅蜜取羼提波羅蜜世尊云何菩
薩摩訶薩住般若波羅蜜取毘梨耶波羅蜜
佛言菩薩住般若波羅蜜爲衆生説法令行
檀波羅蜜尸羅波羅蜜羼提波羅蜜毘梨耶
波羅蜜禪波羅蜜般若波羅蜜教令行四念
處乃至八聖道分令得須陀洹果斯陀含阿
那含阿羅漢果辟支佛道令得阿耨多羅三
藐三菩提不住有爲性中不住無爲性中是
爲菩薩住般若波羅蜜取毘梨耶波羅蜜世
尊云何菩薩摩訶薩住般若波羅蜜取禪波
羅蜜佛言菩薩住般若波羅蜜除諸佛三昧
入餘一切三昧若聲聞三昧若辟支佛三
昧若菩薩三昧皆行皆入是菩薩住諸三
昧逆順出入八背捨何等八内有色相外
觀色是初背捨内無色相外觀色二背捨淨
背捨身作證三背捨過一切色相滅有對相
不念種種相故入無量虚空處四背捨過一
切虚空處入無邊識處五背捨過一切識處
入無所有處六背捨過一切無所有處入非
有想非無想處七背捨過一切非有想非無
想處入滅受想處八背捨於是八背捨逆順
出入九次第定何等九離諸欲離諸惡不
善法有覺有觀離生喜樂入初禪乃至過非
有想非無想處入滅受想定是名九次第定
逆順出入是菩薩依八背捨九次第定入師
子奮迅三昧云何名師子奮迅三昧須菩提
菩薩離欲惡不善法有覺有觀離生喜樂
入初禪乃至入滅受想定從滅受想定起還
入非有想非無想處從非有想非無想處起
乃至還入初禪是菩薩依師子奮迅三昧入
超越三昧云何爲超越三昧須菩提菩薩
離欲離諸惡不善法有覺有觀離生喜樂入
初禪從初禪起乃至入非有想非無想處非
有想非無想處起入滅受想定滅受想定起
還入初禪從初禪起入滅受想定滅受想定
起還入二禪二禪起入滅受想定滅受想
定起入三禪三禪起入滅受想定滅受想定
起入四禪四禪起入滅受想定滅受想定起
入空處空處起入滅受想定滅受想定起
入識處識處起入滅受想定滅受想定起入
無所有處無所有處起入滅受想定滅受
想定起入非有想非無想處非有想非無想
處起入滅受想定滅受想定起入散心中散
心中起入滅受想定滅受想定起還入散心
中散心中起入非有想非無想處非有想非
無想處起還住散心中散心中起入無所有
處無所有處起住散心中散心中起入識處
識處起住散心中散心中起入空處空處起
住散心中散心中起入第四禪第四禪中起
住散心中散心中起入第三禪第三禪中起
住散心中散心中起入第二禪第二禪中起
住散心中散心中起入初禪初禪中起住散
心中是爲菩薩摩訶薩住超越三昧得諸
法等相是爲菩薩住般若波羅蜜取禪波羅
蜜
論問曰何以但一波羅蜜爲主答曰行因
縁次第應爾菩薩有二種在家出家在
家菩薩福徳因縁故大富大富故求佛道因
縁行諸波羅蜜宜先行布施何以故既
有財物又知罪福兼有慈悲心於衆生
故宜先行布施隨次第因縁行諸波羅蜜
出家菩薩以無財故次第宜持戒忍辱禪定
次第所宜故名爲主除財施餘波羅蜜皆
出家人所宜行菩薩以羼提波羅蜜爲主
作是願若人來截割身體不應生瞋心
我今行菩薩道應具足諸波羅蜜諸波羅
蜜中檀波羅蜜最在初於檀中所重惜者
無過於身能以施人不惜不瞋能具足忍
辱波羅蜜攝取檀菩薩住忍辱中布施衆
生衣食等諸物盡給與受者逆罵打害菩薩
破其施忍菩薩作是念我不應爲虚誑
身故毀波羅蜜道我應布施不應生惡
心不以小惡因縁故而生廢退是菩薩命
未盡間増益施心若命終時二波羅蜜力故
即生好處續行布施取尸羅波羅蜜者問
曰住忍辱時不爲惡即是戒何以故更説
住忍取戒波羅蜜應當住戒攝忍答曰
此中説相不説次第相生雖和合而各各
有相若次第法應先戒後忍戒名不奪他
命忍名不自惜命是故於忍辱中別説戒
相復次忍名自攝其心不起瞋恚持戒有二
種一者不惱衆生二者自爲生禪定根
本故有菩薩行忍辱未受持戒法但以
畏罪故忍辱未能深憐愍衆生是人或
從師聞或自思惟持戒是佛道因縁不嬈
衆生我今已能忍辱則行此事易是名
説忍辱能取尸羅波羅蜜復次忍辱是心數
法持戒是色法持戒名心生口説受持忍
辱但是心生非受持法復次身口清淨名
持戒意清淨名忍辱問曰禪智波羅蜜
亦是心清淨法何以但説忍辱答曰禪智
力大故不説持戒時心未能清淨須忍
辱守心故此經中自説因縁有菩薩大功
徳智慧利根於現在佛所發心行諸波羅
蜜是故世世増益乃至阿耨多羅三藐三菩
提不墮惡處爲是菩薩故説從初發心
乃至坐道場不生瞋心奪衆生命亦不
著二乘皆是二波羅蜜功徳故離三種心
迴向阿耨多羅三藐三菩提三心者無人
無法無迴向處無有我心顛倒心取毘梨
耶波羅蜜者若自集功徳若度衆生發心
不懈乃至成辦其事若有遮道因縁心不
沒不退能堪受衆苦不以久遠勤苦爲
難如經中説是菩薩乃至過千萬由旬
乃至不得一人令入實法得涅槃是時心
亦不愁若得一人令持五戒等爾時心
歡喜不作是念我過此無量國土正得此
一人以爲愁苦何以故一人相即是一切人
相一切人相即是一人相是諸法相不
二故取禪波羅蜜者是菩薩忍辱力故其心
調柔心調柔故易得禪定於禪定中得慈
悲等諸清淨心心數法皆以是不著心迴向
阿耨多羅三藐三菩提取般若波羅蜜者菩
薩住衆生忍中忍一切衆生加惡事行大
慈悲是故得大福徳得大福徳故心柔軟
心柔軟故易得法忍所謂一切畢竟無生
住是法忍中觀一切法空相離相無盡寂滅
相如涅槃相爾時還増長衆生忍如是畢
竟空中誰有罵者誰有害者爾時具足二
忍故不見三事忍法忍者忍處如是不戲
論一切法故能見一切法空寂滅相如涅
槃本願求佛道不著是畢竟空法故乃至
未坐道場不證實際坐道場已具足佛
法得佛道轉法輪隨意利益衆生皆是般
若波羅蜜力住毘梨耶波羅蜜取檀波羅
蜜者菩薩初用精進門入諸波羅蜜中勤
行五波羅蜜身心精進不休不息精進更
無異體住是精進中不畏阿鼻泥梨苦
何況餘苦菩薩亦知一切法畢竟空從畢竟
空出以慈悲心故還起善業不取涅槃
是精進力菩薩住精進中應作是念我久
久必應當得阿耨多羅三藐三菩提不應
不得是人過一由旬乃至百千由旬以財
法二事施惠衆生乃至過百千萬億國土
正使不得一人入三乘菩薩心亦不悔不
沒不作是念我爾所佛土而不得一人可
度云何可得度一切人過百千國土或
得一人可令行十善不中入三乘不以
一人不得實相故心懷輕悔復作是念我
今並使此人行十善道漸以三乘而度脱
之教十善已復以財法二施滿足衆生持
是功徳迴向阿耨多羅三藐三菩提身心精
進過無數國爲衆生説法問曰一切布施
皆以精進何以但言此二施從精進生答
曰雖一切施皆由精進生此以多精進力
生故如經説過百千國土以二施滿足衆
生取尸羅波羅蜜者菩薩直行十善道是
名尸羅波羅蜜或從忍辱等波羅蜜生若
菩薩從初發心乃至坐道場捨十不善道
行四十種善道不休不息是名精進波羅
蜜力有人一種不能行何況四種亦以尸
羅波羅蜜故不生三界不受二乘衆生以
懈怠煩惱心故生三界中厭惡生死故捨
佛道取小乘此皆是懈怠相是故説是菩薩
不貪三界不證二乘取羼提波羅蜜者
菩薩從初發心乃至坐道場若人若非人來
割截身體持去爾時菩薩破我顛倒善集
畢竟空故作是念此中無有割者截者是
事皆是凡夫虚誑所見我得大利我知諸
法實相時能入涅槃但爲憐愍衆生故
受身衆生自來取去我不應惜爾時深入
諸法實相此中無有定相衆生自生怖畏
以此功徳與衆生共之迴向阿耨多羅三
藐三菩提是中若有罵詈打害能忍者是爲
忍歡喜不退是爲精進是二法或從精進
生忍辱或從忍辱生精進今從精進生
忍辱取禪波羅蜜者有人自然得禪定如
劫盡時或有退得生得或上地生下地得如
是雖得禪定不從精進生有因大布施
破慳貪等五蓋即得禪定或有人持戒清
淨修集忍辱故因小厭心便得禪定或
有人大智慧力故知欲界無常虚誑不淨即
得禪定禪定雖亦虚誑猶勝欲界如是雖
有精進更因餘法得禪故不名從精進
生有人不因五法爲主但日夜精進經行
坐禪常與心鬪以信等五力深御五蓋若
心馳散便攝令還如與賊鬪乃至流汗如
是等人得禪定從精進生或有菩薩鈍根
宿罪所覆深著世樂馳逸難制如是人深
加精進爾乃得定譬如有福徳之人安
坐無事福祿自至薄福之人勤設方便鬪戰
乃得有福之人自然得者名爲福徳自至方
便戰鬪得者名爲精進而得如是一切處
雖有精進多處受名取般若波羅蜜者菩
薩精進力故得禪波羅蜜得禪波羅蜜故
生菩薩神通力二事因縁故以神通力遍
至十方未具足功徳欲令具足天欲教
化一切衆生除四波羅蜜所生般若餘智慧
多從精進生故住精進爲主取智慧般若
波羅蜜者有二種一者觀諸法實相於一
切法中不見法相不見非法相二者如所
説行人有懈怠心故不能行二事精進
力故能具足行二事住禪波羅蜜爲主取
五波羅蜜者菩薩住禪波羅蜜中心調柔不
動能觀察諸法實相譬如密室然燈光照
明了是名住禪波羅蜜生智慧爾時不惱
一切衆生又加憐愍是名甚深清淨持戒
忍辱以神通力變化財物具足布施又遣
化人爲一切説法又菩薩從禪起以清淨
柔軟心爲衆生説法是名布施因禪定
力起神通周至十方導利一切而不懈
息是名精進又因禪定令四波羅蜜増
益是名禪定生精進餘義如經廣説住般
若波羅蜜爲主取五波羅蜜者如經中佛
自廣説問曰佛雖廣説其中猶有不解者
今當問十八空中何以不説四空答曰第
十四名一切法空言一切者法無不盡是
故不説問曰若爾者但應説十四何以有
十八答曰彼中分別一切法相空一切空
皆總入十八空此中爲行者説行者或行
一空二空乃至十四空隨本所著多少故
有深著邪見者以餘四空所以者何有法
無法等是外道邪見是菩薩修慈悲心柔
軟故不生如是有無見復次菩薩以十四
空熏心故於有無中了了不錯是故不
説後四空問曰何以故説菩薩如諸佛
無貪著心此説有何義答曰佛斷諸煩惱
習不起菩薩以般若力制令不起今欲
讃歎般若力故結使雖未斷與佛斷無
異令人知貴般若般若力故發心作是
念此中無有法若生若滅若受罵詈割截等
問曰此即是無生忍何以言柔順忍答曰
此中説破五衆和合假名衆生不能破法
是故經説無生者滅者無受罵詈者又
是人破我雖觀法空未能深入猶有著
法愛故如得無生忍法而有慈愍衆生柔
順忍中亦有念法空是二法中一處衆生不
可得故名衆生忍二於法不可得故名爲法
忍法忍者不妨衆生忍衆生忍不妨法忍
但以深淺爲別問曰超越三昧不得超
二又不從散心而入滅盡定此中何以
如是説答曰大小乘法異不超二者是
小乘法中説菩薩無量福徳智慧深入禪定
力故能隨意超越如人力超躑不過丈
數若以天力超之無廣遠之難又阿毘曇
中皆爲凡夫人聲聞人説菩薩則不然智
慧力故入師子奮迅三昧能於諸法得自
在般若力故能隨意自在説諸法應適衆
生復有菩薩多行般若波羅蜜知諸法實
相安住不動法中一切世間天及人無能
難詰令傾動者若得財物布施二種衆
生若施佛若施衆生以衆生空故其心平
等不貴著諸佛不輕賤衆生若施貧賤人
輕賤故福少若施諸佛貪著故福不具足
若以金銀寶物及施草木以法空故亦等
無異斷諸分別一異等諸妄想入不二
法門布施是名財施法施亦如是不貪貴
有智能受法者不輕無智不解法者所以
者何佛法無量不可説不可思議故若説布
施等淺法及説十二因縁空無相無作空無
相無作等諸甚深法等無異何以故是法皆
入寂滅不戲論法中故如是等名般若生
布施復次是菩薩於十方三世諸佛及弟子
所修三種功徳隨喜皆與一切衆生共之
迴向阿耨多羅三藐三菩提智慧力故無所
不施能與衆生福徳分復有菩薩若布
施時生種種好心拔出慳貪根本而行布
施慈心施故滅諸瞋恚見受者得樂歡喜
故滅嫉妬心恭敬心施受者故破憍慢了
了信知布施果報故破疑及無明不得與
者受者定實故破有無等餘邪見觀受者
如佛觀物如阿耨多羅三藐三菩提相觀
己身從本已來畢竟空若如是布施不虚
誑故直至阿耨多羅三藐三菩提如是等
相名般若波羅蜜生檀波羅蜜復次菩薩深
入清淨般若波羅蜜故非無衆生而能
受持十善等諸戒欲破殺生顛倒故有不
殺生戒非實相中有復次有人爲百由旬
衆生持戒不殺有爲一閻浮提衆生故
持戒不殺如是等爲有量衆生持戒或有
一日持戒或受五戒十戒如是等有量持
戒菩薩行般若爲無量國土一切衆生故
持戒不爲一世二世如如虚空法性實際
住以畢竟空相故不取是戒相不憎破
戒不著持戒是名菩薩般若波羅蜜生具
足無分別戒忍辱有二種一者衆生忍二
者法忍菩薩深入般若波羅蜜故得諸法
忍能信受無量佛法心無是非分別如是
相名般若波羅蜜中生忍辱復有菩薩勤
精進具足五波羅蜜故行般若波羅蜜得
諸法實相滅三業身無所作口無所説心
無所念如人夢中沒在大海動以手足求
渡覺已夢心即息是名從般若波羅蜜中
生第一精進如持心經中説我得是精進
故於然燈佛得受記別佛言雖離智
慧無禪定多用智慧力得禪定是故從智
慧生禪定如佛説辟支佛經中有一國
王見二特牛婬欲故鬪死即自覺悟我
以財色故征伐他國與此何異即捨離
五欲得禪定成辟支佛菩薩亦如是少
多因縁能厭患五欲籌量五欲樂禪樂相
去懸遠我豈可以五欲少樂而棄禪定樂
禪定樂者福徳清淨遍身受樂如是等從
分別智慧生禪定禪定義如經中説復次
是菩薩於無量劫爲佛道故種善根離欲
故於諸禪定得自在深入如法性實際精
進方便慈悲力故出於甚深法還修功徳是
人勝伏其心一念中能行六波羅蜜所謂
菩薩布施時如法捨財是爲檀波羅蜜安
住十善道中布施不向二乘是爲尸羅波
羅蜜若慳貪等諸煩惱及魔人民來不能動
心是名羼提波羅蜜布施時身心精進不
休不息是名精進波羅蜜攝心在布施不
令散亂無疑無悔正向阿耨多羅三藐三
菩提是名禪波羅蜜布施時與者受者財物
不可得不如邪見取相妄見一定相如諸
佛賢聖觀物相受者與者及迴向處相法施
時亦如是是名般若波羅蜜菩薩盡受諸
戒善心起正語正業三種律儀戒律儀禪
定律儀無漏律儀住是戒中施一切衆
生無異是名檀波羅蜜婬欲瞋恚等諸煩惱
欲破戒能制能忍復次人來罵詈打害畏
破戒故忍而不報又復飢渇寒熱諸苦所
逼爲持戒故如是等悉皆能忍是名羼提
波羅蜜分別諸戒相輕重有殘無殘因縁本
末或遮或聽等是心精進能如戒法行有
犯則下意懺除是名身精進以是持戒精
進不求天王人王乃至不求小乘涅槃但
爲戒是菩薩道住處故持戒能修集五波
羅蜜是名精進波羅蜜菩薩若持戒清淨不
離禪定何以故持戒清淨破諸煩惱力心
則調伏譬如老奪壯力死來易壞行者不
得禪定故念五欲生五蓋侵害持戒是
故爲戒堅牢故求禪定樂禪定者攝諸心
心數法一處和合名爲禪定行者能除惡身
口破戒業次除三惡覺觀然後除三細覺
觀所謂國土親里不死如是除已即得禪
定是名禪波羅蜜持戒時知戒能生如是
今世後世功徳果報是名智慧復次愛戒
持戒破戒者三事不可得是名智慧人有
三種下人破戒中人著戒上人不著戒是菩
薩思惟若我憎破戒及破戒者愛戒及持
戒者而生愛恚則還受罪業因縁譬如象
浴洗已還以土坌是故不應生憎愛復次
一切法皆屬因縁無自在者諸善法皆因惡
生若因惡生云何可著惡是善因云何可
憎如是思惟直入諸法實相觀持戒破戒
皆從因縁生從因縁生故無自性無自
性故畢竟空畢竟空故不著是名般若波
羅蜜菩薩行忍辱時作是念若衆生來割
截我身我即布施不令衆生得劫盜之
罪或修忍時因忍説法種種因縁分別世
間涅槃令衆生住六波羅蜜中得衆生忍
能以身施是名財施得法忍深入諸法
爲衆生説是爲法施是二施從二忍生故
名檀波羅蜜菩薩行忍辱時不惜身命爲
忍辱何況惱衆生而破戒是故因忍持戒
憐愍一切衆生欲度脱之持戒名一切諸
善法安立住處是名尸羅波羅蜜菩薩於
忍中身心勤行四波羅蜜是名精進於忍
中心調柔不著五欲攝心一處我於一切
衆生能忍如地是名禪波羅蜜菩薩知
忍辱果報相好嚴身等菩薩修忍能障諸煩
惱能忍衆生過惡能忍受一切深法後得
諸法實相是時行者心中得是無生法忍即
是般若波羅蜜菩薩住精進生諸波羅蜜
精進雖是一切善根本離精進則無善法
可得但以精進力多生五波羅蜜故名精
進生菩薩常行三種施未曾捨廢財施法
施無畏施是名檀波羅蜜菩薩善身口正
業直向佛道不貪二乘是名尸羅波羅蜜
勤行精進時有人來毀壞菩薩道能忍不
動是名羼提波羅蜜菩薩雖行種種餘法
心不散亂一心念薩婆若是名禪波羅蜜
有二種精進一動相身心勤行二滅一切戲
論故身心不動菩薩雖勤行動精進亦不
離不動精進不動精進不離般若波羅蜜
菩薩入禪定慈悲心力故施一切衆生無畏
或禪定力故變化寶物如須彌山充滿一
切雨衆華香等供養諸佛及施貧窮衆生
衣服飮食等或入禪定中爲十方衆生説
法是名檀波羅蜜此中隨禪定行身口善
業及離聲聞辟支佛心是名尸羅波羅蜜
菩薩入禪定得清淨柔軟樂能不著禪
味禪定力故能深入諸法空能忍受是法
心不疑悔是名羼提波羅蜜菩薩忍辱時
欲起諸三昧超越三昧師子奮迅三昧等無
量諸菩薩三昧不休不息是名精進波羅
蜜菩薩禪定力故心清淨不動能入諸法
實相諸法實相即是般若波羅蜜菩薩行般
若波羅蜜能觀三種布施相如阿耨多羅三
藐三菩提滅諸非有非無等戲論是名無量
無盡般若中檀波羅蜜身口業隨般若行
得般若故能牢固清淨持戒是名尸羅波羅
蜜住般若心中衆生忍法忍轉深清淨是
名羼提波羅蜜行般若菩薩身心清淨得
不動精進觀動精進如幻如夢得不動精
進故不入涅槃是名精進波羅蜜菩薩行
是無礙般若故雖常入禪定得般若波羅
蜜力故不起於禪而能度衆生是名禪
波羅蜜如是等菩薩利智慧故一心中一時
能具足六波羅蜜
大智度論卷第八十一

大智度論釋大方便品第六十九
卷八
十二
　　聖者龍樹造
　　後秦龜茲國三藏鳩摩羅什譯
經爾時須菩提白佛言世尊是菩薩摩訶薩
如是方便力成就者發意已來幾時佛告須
菩提是菩薩摩訶薩能成就方便力者發心
已來無量億阿僧祇劫須菩提言世尊是菩
薩摩訶薩如是成就方便力者爲供養幾佛
佛言是菩薩成就方便力者供養如恒河沙
等諸佛須菩提白佛言世尊菩薩得如是
方便力者種何等善根佛言菩薩成就如是
方便力者從初發意已來於檀波羅蜜無不
具足於尸羅波羅蜜羼提波羅蜜毘梨耶波羅
蜜禪波羅蜜般若波羅蜜無不具足須菩提
白佛言世尊菩薩摩訶薩成就如是方便力
者甚希有佛言如是如是須菩提菩薩摩
訶薩成就如是方便力者甚希有須菩提譬
如日月周行照四天下多有所益般若波羅
蜜亦如是照五波羅蜜多有所益須菩提譬
如轉輪聖王若無輪寶不得名爲轉輪聖王
輪寶成就故得名轉輪聖王須菩提五波羅
蜜亦如是若離般若波羅蜜不得波羅蜜名
字不離般若波羅蜜故得波羅蜜名字須菩
提譬如無夫婦人易爲侵凌五波羅蜜亦如
是遠離般若波羅蜜魔若魔天壞之則易譬
如有夫婦人難可侵凌五波羅蜜亦如是得
般若波羅蜜魔若魔天不能沮壞須菩提譬
如軍將鎧仗具足隣國強敵所不能壞五波羅
蜜亦如是不遠離般若波羅蜜魔若魔天若
増上慢人乃至菩薩旃陀羅所不能壞須菩
提譬如諸小國王隨時朝侍轉輪聖王五
波羅蜜亦如是隨順般若波羅蜜譬如衆川
萬流皆入於恒河隨入大海五波羅蜜亦如
是般若波羅蜜所守護故隨到薩婆若譬
如人之右手所作事便般若波羅蜜亦如是
如人左手造事不便五波羅蜜亦如是譬如
衆流若大若小倶入大海合爲一味五波羅
蜜亦如是爲般若波羅蜜所護隨般若波羅
蜜入薩婆若得波羅蜜名字譬如轉輪聖王
四種兵輪寶在前導王意欲住輪則爲住令
四種兵滿其所願輪亦不離其處般若波羅
蜜亦如是導五波羅蜜到薩婆若常是中住
不過其處譬如轉輪聖王四種兵輪寶在前
導般若波羅蜜亦如是導五波羅蜜到薩婆
若中住般若波羅蜜亦不分別檀波羅蜜隨
從我尸羅波羅蜜羼提波羅蜜毘梨耶波羅
蜜禪波羅蜜不隨從我檀波羅蜜亦不分別
我隨從般若波羅蜜尸羅波羅蜜羼提波羅
蜜毘梨耶波羅蜜禪波羅蜜不隨從尸羅波
羅蜜羼提波羅蜜毘梨耶波羅蜜禪波羅蜜
亦如是何以故諸波羅蜜性無所能作自
性空虚誑如野馬爾時須菩提白佛言世
尊若一切法自性空云何菩薩摩訶薩行六
波羅蜜當得阿耨多羅三藐三菩提須菩提
菩薩摩訶薩行六波羅蜜時作是念是世間
心皆顛倒我若不行方便力不能度脱衆生
生死我當爲衆生故行檀波羅蜜尸羅波羅
蜜羼提波羅蜜毘梨耶波羅蜜禪波羅蜜般若
波羅蜜是菩薩爲衆生故捨内外物捨時作
是念我無所捨何以故是物必當壞敗菩
薩作如是思惟能具足檀波羅蜜爲衆生故
終不破戒何以故菩薩作是念我爲衆生
故發阿耨多羅三藐三菩提若殺生是所不
應乃至我爲衆生故發阿耨多羅三藐三
菩提若作邪見若貪著聲聞辟支佛地是所
不應菩薩摩訶薩如是思惟能具足尸羅波
羅蜜菩薩爲衆生故不瞋心乃至不生一念
菩薩如是思惟我應利益衆生云何而起瞋
心菩薩如是思惟能具足羼提波羅蜜菩
薩爲衆生故乃至阿耨多羅三藐三菩提常
不生懈怠心菩薩如是行能具足毘梨耶波
羅蜜菩薩爲衆生故乃至得阿耨多羅三
藐三菩提不生散亂心菩薩如是行能具足
禪波羅蜜菩薩爲衆生故乃至得阿耨多
羅三藐三菩提終不離智慧何以故除智
慧不可以餘法度脱衆生故菩薩如是行能
具足般若波羅蜜須菩提白佛言世尊若
諸波羅蜜無差別相云何般若波羅蜜於五
波羅蜜中第一最上微妙
佛告須菩提如是如是諸波羅蜜雖無差別
若無般若波羅蜜五波羅蜜不得波羅蜜名
字因般若波羅蜜五波羅蜜得波羅蜜名字
須菩提譬如種種色身到須彌山王邊皆同
一色五波羅蜜亦如是因般若波羅蜜到薩
婆若中一種無異不分別是檀波羅蜜是尸
羅波羅蜜是羼提波羅蜜是毘梨耶波羅蜜是
禪波羅蜜是般若波羅蜜何以故是諸波羅
蜜無自性故以是因縁故諸波羅蜜無差別
須菩提白佛言世尊若隨實義無分別云
何般若波羅蜜於五波羅蜜中最上微妙佛
言如是如是須菩提雖實義中無有分別
但以世俗法故説檀波羅蜜尸羅波羅蜜羼
提波羅蜜毘梨耶波羅蜜禪波羅蜜般若波羅
蜜爲欲度衆生生死是衆生實不生不死不
起不退須菩提衆生無所有故當知一切
法無所有以是因縁故般若波羅蜜於五波
羅蜜中最上最妙須菩提譬如閻浮提衆女
人中玉女寶第一最上最妙般若波羅蜜亦
如是於五波羅蜜中第一最上最妙須菩
提白佛言世尊佛以何意故説般若波羅
蜜最上最妙佛告須菩提是般若波羅蜜取
一切善法到薩婆若中住不住故須菩提白
佛言世尊般若波羅蜜有法可取可捨不佛
言不也須菩提般若波羅蜜無法可取無法
可捨何以故一切法不可取不可捨故世
尊般若波羅蜜於何等法不取不捨佛言
般若波羅蜜於色不取不捨於受想行識乃
至阿耨多羅三藐三菩提不取不捨世尊云
何不取色乃至不取阿耨多羅三藐三菩
提佛言若菩薩不念色乃至不念阿耨多
羅三藐三菩提是名不取色乃至不取阿耨
多羅三藐三菩提須菩提言世尊若不念
色乃至不念阿耨多羅三藐三菩提云何得
増益善根善根不増云何具足諸波羅蜜若
不具足諸波羅蜜云何得阿耨多羅三藐三
菩提佛告須菩提若菩薩不念色乃至不
念阿耨多羅三藐三菩提是時善根増益善
根増益故具足諸波羅蜜諸波羅蜜具足故
得阿耨多羅三藐三菩提何以故不念色
乃至不念阿耨多羅三藐三菩提時便得阿
耨多羅三藐三菩提世尊何因縁故色不念
時乃至阿耨多羅三藐三菩提不念時便得
阿耨多羅三藐三菩提佛言以念故著欲界
色界無色界不念故無所著如是須菩提菩
薩摩訶薩行般若波羅蜜不應有所著世尊
菩薩摩訶薩如是行般若波羅蜜當住何處
佛言菩薩摩訶薩如是行不住色乃至不住
一切種智世尊何因縁故色中不住乃至
一切種智中不住佛言不著故不住何以
故是菩薩不見有法可著可住如是須菩提
菩薩摩訶薩以不著不住法行般若波羅蜜
須菩提若菩薩摩訶薩作是念若能如是行
如是修是行般若波羅蜜我今行般若波羅
蜜修般若波羅蜜若如是取相則遠離般若波
羅蜜若遠離般若波羅蜜則遠離檀波羅蜜
乃至遠離一切種智何以故般若波羅蜜無
有著處亦無著者自性無故菩薩摩訶薩若
復如是取相則於般若波羅蜜退若退般若
波羅蜜則是退阿耨多羅三藐三菩提不得
受記菩薩摩訶薩復作是念住是般若波羅
蜜能生檀波羅蜜乃至能生大悲若作是念
則爲失般若波羅蜜失般若波羅蜜者則
不能生檀波羅蜜乃至不能生大悲菩薩若
復作是念諸佛知諸法無受相故得阿耨多
羅三藐三菩提菩薩若作如是演説開示教
詔則失般若波羅蜜何以故佛於諸法無
所知無所得亦無法可説何況當有所得無
有是處須菩提白佛言世尊菩薩行般若
波羅蜜云何無是過失佛言若菩薩摩訶薩
行般若波羅蜜作是念諸法無所有不可取
若法無所有不可取則無所得若如是行爲
行般若波羅蜜若菩薩摩訶薩著無所有法
則遠離般若波羅蜜何以故般若波羅蜜中
無有著法故須菩提白佛言世尊般若波羅
蜜遠離般若波羅蜜耶檀波羅蜜遠離檀
波羅蜜耶乃至一切種智遠離一切種智耶
世尊若般若波羅蜜遠離般若波羅蜜乃至
一切種智遠離一切種智菩薩云何得般若
波羅蜜乃至得一切種智佛言菩薩摩訶
薩行般若波羅蜜時不生色是色誰色乃至
一切種智不生是一切種智誰一切種智如
是菩薩能生般若波羅蜜乃至能生一切種
智復次須菩提菩薩摩訶薩行般若波羅蜜
時不觀色若常若無常若苦若樂若我若非
我若空若不空若離若非離何以故自性不
能生自性乃至一切種智亦如是若菩薩
摩訶薩行般若波羅蜜如是觀色乃至觀一
切種智能生般若波羅蜜乃至能生一切種
智譬如轉輪聖王有所至處四種兵皆隨從
般若波羅蜜亦如是有所至處五波羅蜜皆
悉隨從到薩婆若中住譬如善御駕駟不失
平道隨意所至般若波羅蜜亦如是御五波
羅蜜不失正道至薩婆若須菩提言世尊
何等是菩薩摩訶薩道何等是非道佛言聲
聞道非菩薩道辟支佛道非菩薩道一切
種智道是菩薩摩訶薩道須菩提是名菩
薩摩訶薩道非道須菩提言世尊諸菩薩
摩訶薩般若波羅蜜爲大事故起所謂示是
道是非道佛言如是如是須菩提般若波
羅蜜爲大事故起所謂示是道是非道須菩
提是般若波羅蜜爲度無量衆生故起爲利
益阿僧祇衆生故起般若波羅蜜雖作是利
益亦不受色亦不受受想行識亦不受聲聞
辟支佛地須菩提般若波羅蜜是諸菩薩摩
訶薩導示阿耨多羅三藐三菩提能令離聲
聞辟支佛地住薩婆若般若波羅蜜無所生
無所滅諸法常住故須菩提言世尊若般
若波羅蜜無所生無所滅云何菩薩摩訶薩
行般若波羅蜜時應布施云何應持戒云何
應修忍云何應勤精進云何應入禪定云
何應修智慧佛告須菩提菩薩摩訶薩念薩
婆若應布施念薩婆若應持戒忍辱精進禪
定智慧是菩薩摩訶薩持是功徳與衆生共
之應迴向阿耨多羅三藐三菩提若如是迴
向則具足修六波羅蜜乃至慈悲心諸功徳
須菩提若菩薩摩訶薩不遠離六波羅蜜則
不遠離薩婆若以是故須菩提菩薩摩訶
薩欲得阿耨多羅三藐三菩提應學應行六
波羅蜜菩薩摩訶薩行六波羅蜜具足一切
善根當得阿耨多羅三藐三菩提以是故須
菩提菩薩摩訶薩應習行六波羅蜜須菩提
言世尊云何菩薩摩訶薩應習行六波羅蜜
佛言菩薩摩訶薩應如是觀色不合不散
受想行識不合不散乃至一切種智不合不
散是名菩薩摩訶薩習行六波羅蜜復次須
菩提菩薩摩訶薩應作是念我當不住色中
不住受想行識中乃至不住一切種智中如
是應習行六波羅蜜何以故是色無所住乃
至薩婆若無所住如是須菩提菩薩摩訶薩
以無所住法習行六波羅蜜應當得阿耨多
羅三藐三菩提須菩提譬如士夫欲食菴
羅果若波羅那婆果當種其子隨時漑灌守
護漸漸生長時節和合便有果實得而食之
須菩提菩薩摩訶薩亦如是欲得阿耨多羅
三藐三菩提當學六波羅蜜以布施攝取衆
生持戒忍辱精進禪定智慧攝取衆生度衆
生生死如是行當得阿耨多羅三藐三菩
提以是故須菩提菩薩摩訶薩欲不隨他人
語當學般若波羅蜜欲淨佛國土成就衆生
欲坐道場欲轉法輪當學般若波羅蜜須菩
提白佛言世尊應如是學般若波羅蜜耶
佛言菩薩應如是學般若波羅蜜欲於諸法
得自在當學般若波羅蜜何以故學是般
若波羅蜜於一切諸法中得自在故復次般
若波羅蜜於一切諸法中最大譬如大海於
萬川中最大般若波羅蜜亦如是於一切諸
法中最大以是故諸欲求聲聞辟支佛道
及諸菩薩道應當學般若波羅蜜檀波羅蜜
乃至一切種智須菩提譬如射師執如意弓
箭不畏怨敵菩薩摩訶薩亦如是行般若
波羅蜜乃至一切種智魔若魔天所不能壞
以是故須菩提菩薩摩訶薩欲得阿耨多羅
三藐三菩提應學般若波羅蜜是行般若波
羅蜜菩薩爲十方諸佛所念須菩提白佛言
世尊云何十方諸佛念是菩薩摩訶薩佛告
須菩提菩薩摩訶薩行檀波羅蜜時十方諸
佛皆念行尸羅波羅蜜羼提波羅蜜毘梨耶
波羅蜜禪波羅蜜般若波羅蜜時十方諸佛皆
念云何念布施不可得持戒忍辱精進禪
定智慧不可得乃至一切種智不可得菩薩
能如是不得諸法故諸佛念是菩薩摩訶
薩復次須菩提諸佛不以色故念不以受想
行識故念乃至不以一切種智故念須菩提
言世尊菩薩摩訶薩多有所學實無所學佛
言如是如是須菩提菩薩多有所學實無
所學何以故是菩薩所學諸法皆不可得須
菩提白佛言世尊佛所説法若略若廣於此
法中諸菩薩摩訶薩欲求阿耨多羅三藐三
菩提六波羅蜜若略若廣應當受持親近讀
誦讀誦已思惟正觀心心數法不行故佛告
須菩提如是如是菩薩摩訶薩略廣學六波
羅蜜當知一切法略廣相須菩提言世尊
云何菩薩摩訶薩知一切法略廣相佛言知
色如相知受想行識乃至知一切種智如相
如是能知一切法略廣相須菩提言世尊
云何色如相云何受想行識乃至一切種智
如相佛告須菩提色如相無生無滅無住
異是名色如相乃至一切種智如相無生無
滅無住異是名一切種智如相是中菩薩摩
訶薩應學復次須菩提菩薩摩訶薩知諸法
實際時知一切法略廣相世尊何等是諸
法實際佛言無際是名實際菩薩學是際
知一切諸法略廣相須菩提若菩薩摩訶薩
知諸法法性是菩薩能知一切法略廣相世
尊何等是諸法法性佛言色性是名法性是
性無分無非分須菩提菩薩摩訶薩知法性
故知一切法略廣相須菩提白佛言世尊
復云何應知一切法略廣相佛言若菩薩摩
訶薩知一切法不合不散須菩提言世尊何
等法不合不散佛言色不合不散受想行識
不合不散乃至一切種智不合不散有爲性
無爲性不合不散何以故是諸法自性無云
何有合有散若法自性無是爲非法非法不
合不散如是應當知一切法略廣相須菩提
言世尊是名菩薩摩訶薩略攝般若波羅蜜
世尊是略攝般若波羅蜜中初發意菩薩摩
訶薩應學乃至十地菩薩摩訶薩亦應學是
菩薩摩訶薩學是略攝般若波羅蜜則知一
切法略廣相
論釋曰須菩提聞菩薩摩訶薩大利根相
所謂一波羅蜜邊能生五波羅蜜行一波羅
蜜即能具五波羅蜜如上品中説是事希有
故問佛是菩薩發心已來爲幾時能得如
是方便佛答是菩薩發心已來除大菩薩
於餘衆生無量億阿僧祇劫或有菩薩發
心已來無量億阿僧祇劫大罪因縁覆心
故不見佛不親近供養是故問是菩薩爲
供養幾佛佛答是菩薩爲已供養如恒河
沙等諸佛上言無量億阿僧祇今言恒河
沙者多數理同故有菩薩久發心雖多以
華香供養諸佛而未能種善根作是念
我必當得果報深心行六波羅蜜故若以
深心行六波羅蜜爲阿耨多羅三藐三菩
提故作功徳是名種善根是故第三問種
何等善根佛答是菩薩從初發心已來具
足行六波羅蜜一切福徳無不作者一切
善法無不修集須菩提聞已歡喜白佛言
希有世尊是菩薩能如是行方便所謂未
斷諸煩惱未離生死而能勝斷煩惱離生
死法者無始生死已來集諸惡法菩薩心
後來而能用後來心不隨先所集惡心是
爲希有一切衆生無恩於菩薩而菩薩常
欲利益是諸衆生或欲奪菩薩命割截身
體菩薩欲以第一佛樂智慧命欲與衆
生如是等是爲希有佛可須菩提所説欲
令此事明了故作譬喩如日月照四天
下若無日月則百穀藥草及衆生無以生
長月是陰氣日是陽氣二氣和合故萬物成
長是故日月於四天下大有利益菩薩亦
如是於四生中以大悲心憐愍衆生故能
隨所願行一切善法大智慧力故破衆生
著善法心如是六波羅蜜等諸善増長成
就直至阿耨多羅三藐三菩提又復衆生
雖復有眼若無日月則無所見衆生雖
有世俗善根利智不得般若波羅蜜照明
尚不得二乘何況得阿耨多羅三藐三菩
提又復菩薩雖行五波羅蜜不得般若波
羅蜜不得名波羅蜜以不破著心故若
菩薩乃至能自以身命布施若無般若其
心易破如無夫之婦侵凌則易若有般
若則不可破壞菩薩雖行種種諸餘深法
不得般若不名爲行波羅蜜但名爲行
善法有量有盡故此中説譬喩轉輪聖王
雖有千子八萬四千小王及六寶不得名
爲轉輪聖王不能飛行到四天下若天
遣金輪寶至乃得名爲轉輪聖王菩薩亦
如是雖有布施等諸善法不得般若波羅
蜜故不名爲菩薩爲行六波羅蜜人不
能除障礙行菩薩道故譬如健將善知
戰法器仗具足不畏怨敵健將即是菩薩
器仗是般若増上慢者未得聖道意謂已
得菩薩説畢竟空法是人行善法心不同
故毀壞菩薩外道梵志等及諸魔民乃至菩
薩旃陀羅者菩薩旃陀羅者如魔品中説
聞魔來稱其名字而與受記而生輕慢
復次爲般若波羅蜜故説五波羅蜜若人能
直行諸法實相則不爲説布施等入般
若初門以人鈍根罪重故種種因縁説以
布施破慳持戒折薄諸煩惱忍辱開福徳
門能行難事精進如風吹火熾然不息禪
定攝心一定觀諸法實相故是五波羅蜜
皆趣向般若波羅蜜如諸小王朝宗轉輪聖
王如一切衆流皆入大海布施等諸善法亦
如是爲般若波羅蜜所守護故得至薩
婆若問曰五波羅蜜如諸川流般若波羅
蜜應如大海今何以言五波羅蜜爲般若
波羅蜜所守護故得入薩婆若答曰汝
不聞先説般若有種種名字耶薩婆若即
是般若異名五波羅蜜福徳入般若波羅
蜜中即得清淨般若般若清淨故得佛道
變名薩婆若是故言入薩婆若即是入般
若有人疑諸波羅蜜各各有力何以獨言
般若波羅蜜功用爲大是故言譬如人之右
手自然穩便五波羅蜜如左手不得般若
波羅蜜則所作不便如人開目造事所作
皆成如導師在前餘伴隨逐進止取捨皆
隨導師不得自在般若波羅蜜亦如是導
五波羅蜜所可修集成辦皆仰般若此中
佛自説譬喩如轉輪聖王輪寶在四兵前
導輪住餘寶則住輪是般若波羅蜜常在
五波羅蜜前導五波羅蜜隨逐如般若初
品中説菩薩欲具足檀波羅蜜不見施者
受者及財物先籌量分別斷一切著然後布
施是則般若在前導如輪寶伏四天下
已常在王宮住虚空中聖王是菩薩輪是
般若破諸魔民煩惱已入薩婆若宮中住
是輪無所分別我常在前餘寶在後無憎
愛心是可來是不可來般若無分別亦如
是檀波羅蜜隨我來尸羅波羅蜜勿來如
經中廣説此中佛自説因縁一切法性無
所能作須菩提聞是已白佛言若一切法
性空無所有云何菩薩行六波羅蜜能得
阿耨多羅三藐三菩提佛答菩薩行般若
作是念諸法雖畢竟空衆生狂顛倒故深
著不解我若不以方便力則不可得度
方便者所謂金色身三十二相八十隨形好無
量光明神通變化能以一指動十方三千
大千國土梵音説法無厭色身十力四無
所畏十八不共法無礙解脱一切種智大慈大
悲等具足無量諸佛法然後能教化衆生
衆生必能信受得如是力假令妄語人猶
當信何況實語如經説我雖知諸法實
相能入涅槃但爲衆生故行檀波羅蜜
等如經中廣説乃至不可以異事度衆
生須菩提白佛言世尊若諸波羅蜜畢竟空
故無差別云何般若波羅蜜於諸波羅蜜中
最尊佛可須菩提畢竟空中諸波羅蜜實
無差別若無般若波羅蜜諸波羅蜜畢竟空
無差別誰能知者若無般若五法云何得
波羅蜜名字五波羅蜜未入般若時有差
別既入般若則無差別如諸異色物到須
彌山邊皆同一色不得言餘物色皆同何
以獨稱須彌爲大檀波羅蜜等亦如是雖
無差別皆是般若力故不得言何以獨
稱般若爲大須菩提雖蒙開釋猶未善
解復以異塗而問世尊若實義中無差
別云何般若於五波羅蜜爲上先説未得
聖道空今説得聖道空是故説第一實義
第一實義聖道是最可信是中亦無差別佛
可言如是如是我説六波羅蜜分別皆爲
世俗故何以故世人不可但爲説諸法實
相聞則迷悶生於疑悔是故以第一義爲
心用世俗語言爲説是故説分別有諸波
羅蜜教化衆生衆生實無有法皆是空不
生不死不退不起色等法亦如是是故般
若波羅蜜雖空能示如是事故而最上最
妙譬如玉女寶於衆女中最爲第一而
最上最妙須菩提白佛佛以何意故常説
般若最上者須菩提種種因縁説般若五波
羅蜜無差別佛亦然可其所説而復言般
若最上佛言般若波羅蜜守護一切善法至
薩婆若中住者一切雖空若無般若一切
諸善法皆不能至薩婆若善法者五波羅蜜
三十七品大慈悲等諸菩薩法問曰若行
諸善法亦能至薩婆若何以但説般若故
得至答曰雖諸善法和合能破煩惱得阿
耨多羅三藐三菩提而般若波羅蜜於中功
力最大譬如大軍摧敵而主將得功名復
有人言諸善法不得般若不得至薩婆若
般若不得諸善法獨能至薩婆若如經説
師子雷音佛國寶樹莊嚴其樹常出無量法
音所謂一切法畢竟空無生無滅等其土人
民生便聞此法音故不起惡心得無生法
忍如此人何有布施持戒等諸功徳亦有
狂人醉人從佛聞四諦即時得道如是等
無有智慧行餘法得道無有是事須菩
提問佛般若畢竟空不取聖法不捨凡
夫法云何佛言是般若波羅蜜能至薩婆
若住佛可其言如是如是是般若波羅蜜
無取無捨雖言取薩婆若以不取法故
取住義亦如是此中佛自説因縁所謂一切
法不取相一切法者色乃至菩提是法虚
誑從因縁生自性無故不取不取故不捨
以不憶念取相故須菩提言若不憶念色
等法云何増長善根善根不増長云何得
阿耨多羅三藐三菩提佛答若菩薩能滅一
切法中憶念即是空無相無作解脱門解脱
即是諸法實相雖有善根以取相著心顛
倒故不増長譬如種穀其苗雖好穢草多
故不能増長此中説因縁以衆生憶念故
生三界善不善處若無憶念則不著不著
則不生須菩提從佛聞是已思惟籌量是
法畢竟空無所有若行是法亦應無所得
無住處何以故因果相似故是故問佛菩
薩作是念行般若何所住何所得佛答
色等一切法中不住乃至不住中亦不住不
取相故不著不著故則不住此中佛自
説因縁是菩薩不見法有可著可住著
者住者此中法難破故但説法不説著者
須菩提若菩薩住是衆生空法空作是念我
能如是行者則是失則是離何以故般若波
羅蜜是不著相是菩薩以我心外著空内
著我不如般若行故言遠離般若何以
故般若波羅蜜是不著相以性無故上以
著空故失今以破空得般若而著般若無
性故失失故不得受記若作是念住般若
中能生檀波羅蜜等者亦復是失問曰上
二失因縁可爾今以何爲失答曰上二失
以著空著無性法故便不能修檀波羅
蜜等功徳而生邪見故作是念若法都空
復何所行是人以不著空不著無性故
行檀波羅蜜等作是念能不著空無性
而能行是功徳是爲眞道是亦爲失以其
心有悕望故若失般若則不能行檀波羅
蜜乃至大悲何以故阿耨多羅三藐三菩提
是眞實法般若波羅蜜與此相似檀等諸善
法不相似以其取相著故若菩薩自憶想
分別一切法不取相諸佛知是已得阿耨
多羅三藐三菩提不取相者名畢竟空不
可取諸相滅故亦爲他開示演説則失
般若是人以求空則失無性亦失我是凡
夫生死人諸煩惱未盡云何能得但隨佛
語自不分別而定心爲他人説不取一
切相是佛法種種因縁以此事開示教詔
是亦爲失何以故諸佛於諸法無所得取
義亦如是是不取相法乃至假名字不可
説何況有所得諸佛法寂滅相無諸戲
論一切語言道斷故須菩提作是念若空有
失空空中亦有失無取法中亦有失然不
可無道今當問佛云何行者無是過失
佛答若菩薩知諸法畢竟空無所有不可
取是法不可得知如是行者則無失菩
薩著畢竟空著無性著菩薩所行道佛
説三種皆失菩薩聞是已則捨著心今猶著
佛所行未息如佛所行必是眞道我但
當隨佛行一切法無所有不取相是故
爲失今能如佛心中所得法如是法相佛
亦無所得無所得故不貪貴佛不輕賤
餘人於一切衆生其心平等此中更問
如是是清淨般若無有過失離自相不
著不離自相是即有相著法若離自相
云何可行佛答若菩薩於一切法不生是
名能行般若是菩薩不説是色若常若無
常等是色誰色是色破色誰色破人色乃
至一切種智亦如是若法如是畢竟空推求
不可得是不可生所以者何性不能生性
無性不能生無性如是等破顛倒得實論
議皆是般若波羅蜜力餘波羅蜜皆隨從譬
如轉輪聖王有所至處四種兵常隨從聖王
福故四種兵皆能飛般若力故諸餘法皆是
實性同至佛道復次譬如善御駕駟不失
平道馬雖有致車之力若無御者則不
能有所至布施等亦如是雖有功徳果
報力無般若調御不能至佛道如是種種
譬喩五波羅蜜入般若中雖無差別以
是事故而般若波羅蜜最尊最妙須菩提聞
佛種種因縁説般若最大又聞不行是行
般若波羅蜜是故問佛世尊何等是菩薩道
何等非菩薩道佛答二乘非菩薩道雖有
凡夫及諸煩惱非菩薩道麁故不説二乘同
行空同求涅槃故説非菩薩道麁事人不
疑細事人疑故薩婆若是菩薩道因中説果
故須菩提歡喜讃歎般若作是言世尊般
若波羅蜜爲大事故起如經中廣説乃至
諸法常住故須菩提難若般若無所生無
所滅云何行布施持戒等佛答以般若無
所生無所滅即是畢竟空畢竟空故不妨
行六波羅蜜菩薩聞種種因縁讃一切智
爲一切智故行布施等法是法爲度一切
衆生故迴向阿耨多羅三藐三菩提是六波
羅蜜功徳安立諸法實相中迴向阿耨多羅
三藐三菩提如是菩薩具足六波羅蜜慈等
諸功徳不顛倒正行善根故須菩提問菩
薩云何應習六波羅蜜佛答若菩薩觀色
等諸法不合不散色等諸法顛倒煩惱和合
故合以正智慧觀故散菩薩以利智慧深
觀則無法合顛倒煩惱皆虚誑故非合如
先破染染者事中説是故菩薩知諸法本
不合故亦無散則不生高心復次菩薩不
應作是念我以眞智慧令色等諸法清淨
而住其中何以故色等法無住處如地住
於水水住於風風住於空空無所住以本
無住處故一切都無住菩薩應如是住無
住法中得阿耨多羅三藐三菩提此中説譬
喩樹是般若波羅蜜果是阿耨多羅三藐
三菩提若人欲得阿耨多羅三藐三菩提
應當種般若波羅蜜子人是行者水是五
波羅蜜如人漑灌樹時雖未見果實時
至則得時節和合是具足諸法如經中説
讃歎般若若菩薩欲不隨他行得諸法實
相若有邪見人來破壞覺而不隨若欲淨
佛國土坐道場轉法輪當學般若須菩提
問佛如佛所教菩薩當學般若佛言我教
令學般若須菩提作是念一切法平等相
何以故但教學般若佛答學是般若波羅
蜜於一切法得自在故我教學般若波羅
蜜般若波羅蜜於一切法中最大如佛於
一切衆生中最尊又如萬川大海爲大如
經中説射師喩若菩薩能如是一切法中行
自在般若魔若魔人所不能勝何況増上
慢及邪見人是菩薩爲十方諸佛所念諸
佛念義如先説此中佛説若菩薩行六波羅
蜜亦能觀六波羅蜜畢竟空如是人有大
功夫故爲諸佛所念譬如勇士入陣破賊
而不被瘡則爲主所念菩薩亦如是破
諸煩惱賊具足六波羅蜜而不著六波羅
蜜則爲諸佛所念諸佛不取是菩薩色故
念不取受想行識故念何以故色等諸
法虚誑不實故諸佛觀是菩薩身如實相故
念須菩提歡喜言菩薩多有所學亦學俗
法亦學道法亦學諸波羅蜜亦學畢竟
空亦學起亦學滅凡夫學起不能學滅
聲聞學滅不能學起菩薩亦學起亦學滅
是故言多有所學是起滅如幻如夢畢竟
空故實無所學佛可其言自説因縁菩
薩所學皆無所得須菩提白佛言世尊佛
所説法若略若廣菩薩所應學何以故言
所學皆無所得須菩提意如佛所説八萬
四千法聚十二部經若廣若略諸三乘人所
學此中説菩薩欲得阿耨多羅三藐三菩
提應學六波羅蜜若略若廣學者應當受
持親近是法讀誦思惟正觀乃至入無相三
昧心心數法不行菩薩能如是學則能知諸
法略廣相廣者從八萬四千法聚已來無
量佛法略者乃至小品小品中一品一品中
一段復次略者知諸法一切空無相無作無
生無滅等廣者諸法種種別相分別如後善
知識中説須菩提問云何菩薩知一切法
略廣相佛答若知諸法如如相者所謂不
生不滅不住異問曰若如一相無生相云何
菩薩知是如故知諸法總相別相總相別相
即是略廣相答曰如名諸法實相常住不壞
不隨諸觀菩薩得是如即破無明邪見等
諸顛倒是人得實法故一切世間法總相
別相了了知先凡夫時智慧眼病以無明顛
倒覆故不能實知問曰實法相者所謂空無
相無作諸智滅云何言得如實相故了了
知諸法總相別相答曰我已先答而汝於
如中取相故復作是難汝若知如不應
作是難是如畢竟無相故不妨知諸法
總相別相以智慧明了了故復次譬如人
年既長大乃知小時所行皆愚癡可笑菩薩
亦如是入諸法實相起已還在顛倒果報
六情中念寂滅解脱樂乃知世間六情所著
皆是虚誑可捨法是名總相於此中分別
不淨有上中下無常苦空無我等亦如是
乃至八萬四千種諸錯謬復次知如法性實
際故亦知諸法略廣相如法性實際差別
義如初品中説此中佛説非際是實際非際
者無相可取無定法可著得法性故知
色等十八性皆是法性法性相者佛説無分
無非分無分者不可示此示彼無分別
無相無量無非分者不著是無相無量等
破量相法性二事妨故不見一有相有量
二無相無量有相有量爲麁無相無量爲
細是故説法性相無分無非分菩薩入三
解脱門住如等三實法則能籌量知一切
法總相別相須菩提聞佛答已欲更問無
量佛法異門事佛答知一切法無合無散故
則知諸法總相別相問曰眼見二指有合
散云何言無合散答曰我先言肉眼所見
與牛羊無異不可信復次三節皮肉具足
爲指指無定法復次設有指法亦不盡合
一分合多分不合多分不合故不得言指
合問曰以少合故名爲合答曰指少分
不名爲指云何言指合若多分不合不名
爲不合何以少分合故名爲合是故不得
言二指合復次指與分不異不一故即是
無指無指故無合入破一異門中則都無
合如佛此中説一切法自性無性無故即
是無法無法云何有合散須菩提聞佛説
如法性實際不合不散四門知略廣相是故
須菩提言世尊是名略攝般若波羅蜜略攝
聞是安隱道故一切菩薩所應學
大智度論卷第八十二

大智度論釋大方便品第六十九
之餘卷八
十三
　　聖者龍樹菩薩造
　　後秦龜茲國三藏鳩摩羅什譯
經世尊是門利根菩薩摩訶薩所入佛言
鈍根菩薩亦可入是門中根菩薩散心菩薩
亦可入是門是門無礙若菩薩摩訶薩一心
學者皆入是門懈怠少精進妄憶念亂心者
所不能入精進不懈怠正憶念攝心者能入
欲住阿鞞跋致地欲逮一切種智者能入是
菩薩摩訶薩如般若波羅蜜所説當學乃至
如檀波羅蜜所説當學是菩薩摩訶薩當得
一切智是菩薩摩訶薩行般若波羅蜜所有
魔事欲起即滅以是故菩薩摩訶薩欲得方
便力當行般若波羅蜜若菩薩摩訶薩如是
行如是習如是修般若波羅蜜是事無量阿
僧祇國土中現在諸佛念是行般若波羅蜜
菩薩何以故是般若波羅蜜中生過去未
來現在諸佛故以是故菩薩摩訶薩應如是
思惟過去未來現在諸佛所得法我亦當得
如是須菩提菩薩摩訶薩應習般若波羅蜜
若如是習般若波羅蜜疾得阿耨多羅三藐
三菩提以是故菩薩摩訶薩常應不遠離薩
婆若念若菩薩摩訶薩如是行般若波羅


蜜乃至彈指頃是菩薩福徳甚多若有人
教三千大千世界中衆生自恣布施教令持
戒禪定智慧教令得解脱解脱知見教令得
須陀洹果乃至阿羅漢果辟支佛道不如是
菩薩修般若波羅蜜乃至彈指頃何以故是
般若波羅蜜中生布施持戒禪定智慧須陀洹
果乃至辟支佛道十方現在諸佛亦從般若
波羅蜜中生過去未來諸佛亦從般若波羅
蜜中生故復次須菩提菩薩摩訶薩應薩
婆若念行般若波羅蜜若須臾時若半日若
一日若一月若百日若一歳若百歳若一劫若
百劫乃至無量無邊阿僧祇劫是菩薩修是
般若波羅蜜福徳甚多勝於教十方恒河沙
等世界中衆生布施持戒禪定智慧解脱解脱
知見教令得須陀洹果乃至辟支佛道何以
故諸佛從般若波羅蜜中生説是布施持
戒禪定智慧解脱解脱知見須陀洹果乃至辟
支佛道若有菩薩摩訶薩如般若波羅蜜所
説住當知是菩薩摩訶薩是阿鞞跋致爲諸
佛所念如是方便力成就當知是菩薩親近
供養無量千萬億諸佛種善根與善知識相
隨久行六波羅蜜久修十八空四念處乃
至八聖道分佛十力乃至一切種智當知是
菩薩住法王子地滿足諸願常不離諸佛
不離諸善根從一佛國至一佛國當知是菩
薩辯才無盡具足得陀羅尼身色具足受記
具足故爲衆生受身當知是菩薩善知字門
善知非字門善於言善於不言善於一言善
於二言善於多言善知女語善知男語善
知色乃至識善知世間性善知涅槃性善
知法相善知有爲相善知無爲相善知有法
善知無法善知自性善知他性善知合法善
知散法善知相應法善知不相應法善知
相應不相應法善知如善知不如善知法性
善知法位善知縁善知無縁善知陰善知界
善知入善知諦善知十二因縁善知禪善
知無量心善知無色定善知六波羅蜜善
知四念處乃至善知一切種智善知有爲性
善知無爲性善知有性善知無性善知色觀
善知受想行識觀乃至善知一切種智觀善
知色色相空善知受想行識識相空乃至善
知菩提菩提相空善知捨道善知不捨道善
知生善知滅善知住異善知欲善知瞋善知
癡善知不欲善知不瞋善知不癡善知見善
知不見善知邪見善知正見善知一切見善
知名善知色善知名色善知因縁善知次第
縁善知縁縁善知増上縁善知行相善知苦
善知集善知滅善知道善知地獄善知餓鬼
善知畜生善知人善知天善知地獄趣善知
餓鬼趣善知畜生趣善知人趣善知天趣善
知須陀洹善知須陀洹果善知須陀洹道善
知斯陀含善知斯陀含果善知斯陀含道善
知阿那含善知阿那含果善知阿那含道善
知阿羅漢善知阿羅漢果善知阿羅漢道善
知辟支佛善知辟支佛果善知辟支佛道善
知佛善知一切智善知一切智道善知諸
根善知諸根具足善知慧善知疾慧善知有
力慧善知利慧善知出慧善知達慧善知廣
慧善知深慧善知大慧善知無等慧善知寶
慧善知過去世善知未來世善知現在世
善知方便善知待衆生善知心善知深心善
知義善知語善知分別三乘須菩提菩薩
摩訶薩行般若波羅蜜生般若波羅蜜修般
若波羅蜜得如是等利益
論釋曰須菩提意以四種門雖安隱以甚
深故利根者乃得入佛答無不入者須菩
提明智慧利根者能入佛意但一心精進欲
學者可入譬如熱時清涼池有目有足皆
可入雖近不欲入者則不入四門般若波
羅蜜池亦如是四方衆生無有遮者不懈
怠者是正精進不妄念者是正念不亂心者
是正定如等四門是正見正見等安住是戒
行此八聖道能得般若波羅蜜須菩提小乘
智短故但説利根者能入佛大乘大智故
説雖中根鈍根八法和合故能入是四門
佛此中以大悲氣故説中根鈍根皆可得
入若菩薩能如般若所説六波羅蜜學不
久當得薩婆若如聲聞法中不但以正見
得道以八分合行故大乘法亦如是不
但學般若故得薩婆若與五波羅蜜合故
得是故説菩薩如所説般若波羅蜜當學
得一切智問曰上説但般若能至一切種
智今何以言與五波羅蜜合故得至答曰
常説與六波羅蜜合故得至或時有清
淨佛國但聞實相得至薩婆若不用次
第行諸波羅蜜此中説菩薩得薩婆若則般
若功報已足今但讃行般若人力勢如經
中説是菩薩行般若所有魔事起即滅從
上諸佛所念來至此皆是讃菩薩行般若
功徳乃至分別善知三乘善知字門者如
文字陀羅尼中説非字名如法性實際此中
無文字略説義是菩薩無量福徳力故善
知二法世間及涅槃若厭世苦則念涅
槃若欲沒涅槃還念世間集諸福徳道故
善知字破福徳中顛倒故善知無字語不
語亦如是一語者以是一語能分別多少
淨語不淨語一語二語多語男語女語等音聲
各異菩薩善知是事故能伏諸邪道及
諸豪勝善知色乃至識二種相若常若無常
如先説善知捨道者菩薩從一地至一
地捨下地不憂得上地不貪不捨道者
住是地中邪見次世間正見一切見學無學
等諸見行者十六行善知須陀洹者人也須
陀洹道者見諦道也須陀洹果第十六心心
數法及無漏戒等諸法乃至佛亦如是善知
諸根者善分別二十二根有人言觀可度
衆生根有利鈍具足者可度不具足者未
可度又菩薩亦自知善根具足不具足如
鳥子自知毛羽具足爾乃可飛慧者一切
智慧總相疾慧者速知諸法有人雖疾而
智力不強如馬雖疾而力弱有人雖有強
智力而不利譬如鈍斧雖有大力不能
破物出慧者於種種難中能自拔出亦
能於諸煩惱中自拔出三界入涅槃達慧
者究盡通達於佛法中乃至漏盡得涅槃
破壞諸法到法性中廣慧者道俗種種經
書論議於佛法中有無無不悉知深慧者
觀一切法無量無相不可思議世間深智慧
者能知久遠事利中有衰衰中有利大慧
者總具上諸慧名爲大又復一切衆生中佛
爲大諸法中般若爲大知佛信法與大法
和合故名爲大無等慧者於般若中不著
般若能如是深入更無異法可喩復次菩
薩漸漸行道到不可思議性中無有與等
者故名無等寶慧者如如意寶自無定色
隨前物而變般若亦如是自無定相隨
諸法行又如如意珠隨願皆得般若亦如
是有人行者能得佛願何況餘者過去已
滅未來未起不得言有不得言無於是
中能行實相是名善知現在法念念生滅
故不可知而能通達是名善知現在世方便
名欲成辦其事能具足因縁多少得所於
中不令有失如菩薩雖行空不證實際
雖行福徳亦復不著待衆生者如估客
大將雖乘駃馬能疾到所止故待衆人
菩薩亦如是乘智慧駃馬雖能疾入涅槃
亦待衆生故不入善知衆生種種善惡心
深心者現在雖惡其本則好如父母撾子外
惡内善如佛度鴦崛魔羅知其淺心雖
惡深心實善菩薩觀衆生信等五善根從
深心中來是時可度義者有二亦法亦名
語者語言以名字名物得義無礙法無礙
故名善知義辭無礙樂説無礙故名善知
語菩薩住是二善知中能以三乘度衆
生是名善知分別三乘如是難解故
解説易解者不説問曰何以故先説善
知色乃至識後説知衆界入何以先説善
知縁後説因次第縁増上答曰先廣説後
略説復有人言先五衆有三種善不善無記
戒衆等五亦名爲五衆縁先略説後廣説
　　大智度論釋三惠品第七十
經須菩提白佛言世尊菩薩摩訶薩云何行
般若波羅蜜云何生般若波羅蜜云何修般
若波羅蜜佛言色寂滅故色空故色虚誑故
色不堅實故應行般若波羅蜜受想行識
亦如是如汝所問云何生般若波羅蜜如
虚空生故應生般若波羅蜜如汝所問云
何修般若波羅蜜修諸法破壞故應修般若
波羅蜜須菩提言世尊行般若波羅蜜生
般若波羅蜜修般若波羅蜜應幾時佛言
從初發意乃至坐道場應行應生應修般若
波羅蜜須菩提白佛言世尊次第心應行
般若波羅蜜佛言常不捨薩婆若心不令
餘念得入爲行般若波羅蜜爲生般若波羅
蜜爲修般若波羅蜜若心心數法不行故爲
行般若波羅蜜爲生般若波羅蜜爲修般若
波羅蜜須菩提白佛言世尊菩薩摩訶薩
修般若波羅蜜當得薩婆若不佛言不世尊
不修般若波羅蜜得薩婆若不佛言不世尊
修不修得薩婆若不佛言不世尊非修非
不修得薩婆若不佛言不世尊若不爾云
何當得薩婆若佛言菩薩摩訶薩得薩婆若
如如相世尊云何如如相如實際云何如
實際如法性云何如法性如我性衆生性壽
命性世尊云何我性衆生性壽命性佛告須
菩提於汝意云何我衆生壽命法可得不須
菩提言不可得佛言若我衆生壽命不可
得云何當説有我性衆生性壽命性若般若
波羅蜜中不説有一切法當得一切種智須
菩提言世尊但般若波羅蜜是不可説禪
波羅蜜乃至檀波羅蜜亦不可説佛告須菩
提般若波羅蜜不可説檀波羅蜜乃至一切
法若有爲若無爲若聲聞法若辟支佛法
若菩薩法若佛法亦不可説世尊若一切法
不可説云何説是地獄是畜生是餓鬼是人
是天是須陀洹是斯陀含阿那含阿羅漢辟支
佛是諸佛佛告須菩提於汝意云何是衆
生名字實可得不世尊不可得佛言若衆
生不可得云何當説有地獄餓鬼畜生人天
須陀洹乃至佛如是須菩提菩薩摩訶薩行
般若波羅蜜時應當學一切法不可説須菩
提言世尊菩薩摩訶薩學般若波羅蜜時
應學色受想行識乃至應學一切種智佛告
須菩提是菩薩摩訶薩學般若波羅蜜時應
學色不増不減乃至應學一切種智不増不
減須菩提言世尊云何色不増不減學乃
至一切種智不増不減學佛言不生不滅故
學世尊云何名不生不滅學佛言不起不作
諸行業若有若無故世尊云何不起不作諸
行業若有若無佛言觀諸法自相空故世
尊云何應觀諸法自相空佛言應觀色色相
空應觀受想行識識相空應觀眼眼相空乃
至意色乃至法眼識界乃至意識界意識界相
空應觀内空内空相空乃至應觀自相空自
相空相空應觀四禪四禪相空乃至滅受想
定滅受想定相空應觀四念處四念處相空
乃至阿耨多羅三藐三菩提阿耨多羅三藐三
菩提相空如是須菩提菩薩行般若波羅蜜
時應行諸法自相空世尊若色色相空乃
至阿耨多羅三藐三菩提阿耨多羅三藐三菩
提相空云何菩薩摩訶薩應行般若波羅蜜
佛言不行是名行般若波羅蜜世尊云何
不行是行般若波羅蜜佛言般若波羅蜜不
可得故菩薩不可得行亦不可得行者行
法行處亦不可得故是名菩薩摩訶薩行不
行般若波羅蜜一切諸戲論不可得故世尊
若不行是菩薩摩訶薩行般若波羅蜜從初
發意菩薩云何行般若波羅蜜須菩提菩薩
從初發意已來應學空無所得法是菩薩用
無所得法故布施持戒忍辱精進禪定以無
所得法故修智慧乃至一切種智亦如是須
菩提白佛言世尊云何名有所得云何名
無所得佛告須菩提諸有二者是有所得無
有二者是無所得世尊何等是二有所得何
等是不二無所得佛言眼色爲二乃至意
法爲二乃至阿耨多羅三藐三菩提佛爲二
是名爲二世尊從有所得中無所得從無
所得中無所得佛言不從有所得中無所得
不從無所得中無所得須菩提有所得無所
得平等是名無所得如是須菩提菩薩摩訶
薩於有所得無所得平等法中應學須菩提
菩薩摩訶薩如是學般若波羅蜜是名無所
得者無有過失須菩提白佛言世尊若菩薩
行般若波羅蜜不行有所得不行無所得云
何從一地至一地得一切種智佛告須菩提
菩薩摩訶薩行般若波羅蜜時不住有所得
中從一地至一地何以故有所得中住不
能從一地至一地何以故須菩提無所得是
般若波羅蜜相無所得是阿耨多羅三藐三
菩提相無所得亦是行般若波羅蜜者相須
菩提菩薩摩訶薩應如是行般若波羅蜜須
菩提白佛言世尊若般若波羅蜜不可得阿
耨多羅三藐三菩提亦不可得行般若波羅
蜜者亦不可得云何菩薩摩訶薩分別諸法
相是色是受想行識乃至是阿耨多羅三
藐三菩提佛告須菩提菩薩摩訶薩行般若
波羅蜜時不得色不得受想行識乃至不得
阿耨多羅三藐三菩提世尊若菩薩摩訶薩
行般若波羅蜜時色不可得乃至阿耨多羅
三藐三菩提不可得云何具足檀波羅蜜乃
至具足般若波羅蜜入菩薩法位中入已淨
佛國土成就衆生得一切種智得一切種智
已轉法輪作佛事度衆生生死佛告須菩提
菩薩摩訶薩不爲色故行般若波羅蜜乃至
不爲阿耨多羅三藐三菩提故行般若波羅
蜜須菩提白佛言世尊菩薩爲何事故行
般若波羅蜜佛言無所爲故行般若波羅蜜
何以故一切諸法無所爲無所作般若波羅
蜜亦無所爲無所作阿耨多羅三藐三菩提亦
無所爲無所作菩薩亦無所爲無所作如是
須菩提菩薩摩訶薩應行般若波羅蜜無所
爲無所作
論釋曰聽者聞種種讃般若功徳得善知
一切事而貴愛是般若波羅蜜方便欲得
須菩提知衆人意是故問佛世尊云何行
般若云何生云何修有人言行者在乾慧
地生者得無生忍法修者得無生忍法後
以禪波羅蜜熏修般若佛答五衆是一切
世間心所行結縛處涅槃是寂滅相菩薩以
般若波羅蜜利智慧力故能破五衆通達
令空即是涅槃寂滅相從寂滅出住六情
中還念寂滅相知世間諸法皆是空虚誑
不堅實是名般若行般若無定相故不可
得説若有若無言語道斷故空如虚空是
故説如虚空生又如虚空虚空中無有法
生虚空亦不能有所生所以者何無法無
形無觸無作相故般若波羅蜜亦如是復
有人言有是虚空但以常法無作故不能
生是爲定相摩訶衍中虚空名無法不得
説常不得説無常不得言有不得言
無非有非無亦不可得滅諸戲論無染無
著亦無文字般若波羅蜜亦如是能觀世
間似如虚空是名生般若波羅蜜菩薩得
般若已入甚深禪定以般若力故觀禪定
及禪定縁皆破壞何以故般若波羅蜜捨
一切法不著相故是名修般若波羅蜜聽
者作是念一切法皆有時節是故須菩提
問般若波羅蜜應幾時行佛答從初發心
乃至坐道場應行問曰菩薩從初發心應
行十地六波羅蜜三十七品一切善法何以
但説行般若答曰須菩提但問般若故佛
答以行般若又復是一切法皆與般若波羅
蜜和合以般若大故不説餘法問曰般
若波羅蜜無量無限何以故以道場爲限
答曰先已答是般若到佛心中轉名薩婆
若理雖一名變故言至道場應行菩薩
至道場發意已來所得諸法皆捨得無礙
解脱故皆通達三世問曰彈指頃六十念
念念生滅云何一心常念薩婆若不令餘
念得入答曰心有二種一者念念生滅心
二者相續次第生總名一心以相續次第
生故雖多名爲一心是時不令貪恚等心
相續得入何以故貪恚等心久住則能障般
若波羅蜜念少則不能爲害此爲新發意
菩薩故説復有大菩薩雖行餘諸善法皆
與般若和合能令念念中餘心不久菩薩
多於般若中起種種戲論及諸邪心是故佛
教常念薩婆若不令餘念得入常念者心
無餘向縱使死急事至不忘薩婆若般若
波羅蜜行相者所謂心心數法不行問曰凡
夫人入無想定若生無想天聖人住有餘
涅槃入滅盡定一切聖人入無餘涅槃心
心數法皆不行是則心心數法不行菩薩
行般若時云何心心數法不行答曰是事阿
毘曇中説非大乘中義小乘大乘種種差別
如先説是故不應以阿毘曇難摩訶衍復
次無相三昧中色等諸相滅故名無相以無
相故不應生心心數法此亦非無想定滅
盡定問曰無相義佛種種説或名見諦道信
行法行爲無相人以疾故或説無色定想
微細難覺故亦名無相或以三解脱門中
縁涅槃故名無相是故不得但以無相故
名心心數法不行乃至縁涅槃無相法心
心數法不滅何況縁有相法答曰見諦道
中無色定中説無相可爾若言縁涅槃無
相法是事不然佛常種種讃歎涅槃無相無
量不可思議法即是無相無縁法汝云何言
縁問曰滅男女色等相故名無相不言
無涅槃相行者取是涅槃相生心心數法
是名縁答曰佛説一切有爲生法皆是魔網
虚誑不實若縁涅槃心心數法是實則失
有爲法虚誑相若不實不能見涅槃是故
汝言涅槃有相可縁是事不爾問曰佛自
説涅槃法有三相云何言無相答曰是三
相假名無實何以故破有爲三相故説無
生無滅無住無異無爲更無別相復次生
相先已種種因縁破生畢竟不可得故云
何有無生離有爲相無爲相不可得是故
無爲但有名字無有自相復次佛法眞實
寂滅無戲論若涅槃有相即是有定相可
取便是戲論戲論故而生諍訟若諍訟瞋
恚尚不得生天人中何況涅槃是故如佛
説涅槃無相無量不可思議滅諸戲論此涅
槃相即是般若波羅蜜是故不應有心心
數法如先品説菩薩行般若離心非心相
若有非心相應當難言無心相云何行般
若今離此二邊故不應難復次先世無明
顛倒邪見因縁故得是身是身中心心數法
雖有善因縁生故無自性虚誑不實是善
心果報受人天福樂皆是無常故能生大苦
亦是虚誑不實何況不善無記心因虚誑故
果亦虚誑般若波羅蜜眞故心心數法不
行須菩提聞是心心數法不行故問佛
世尊修般若波羅蜜得薩婆若不佛言不
何以故修名常行積集皆應是心心數法
力是故言修修尚不得何況不修修不修
者是般若無爲法故不修能觀實相故言
修二倶有過故言不問曰若第三中有過
第四有何過復言不答曰須菩提以取相
著心問故佛言不以受修不修故有非修
非不修是故佛言不若以不取相心説非
修非不修則無有過須菩提四種問佛皆不
聽心惑故復問世尊今云何當得薩婆
若佛答如如相如亦不解是故佛言如實
際問曰如品中須菩提自善説如今云何有
疑答曰是如無一定相是故不得不問
若如有一定相者便應已解是如甚深無
量故須菩提有處解有處不解譬如大
水有人入深者入淺者皆名入水不得言
入淺者不入水問曰何以不以如喩實際
而以實際喩如實際有何易解故譬喩答
曰如實際雖是一物觀時異如是諸法體
性實際是行者心取證佛以須菩提得是實
際爲證故以爲譬喩問曰常説法性次如
實際次法性今法性何以在後答曰今欲
以我性衆生性説畢竟空故轉次在後復
次從見諦道學道中能觀諸法如無學道
中煩惱盡故定心作證定心作證故於一
切總相別相中通達名爲法性諸法本生處
名爲性是故以法性喩實際法性有聲聞
分有大乘分須菩提於聲聞分中不疑大
乘分中有疑故問佛欲以凡人所可解事
爲證故言如我性衆生性壽命性須菩提
更無所問佛欲結句故反問須菩提於汝
意云何我法相實有不須菩提得道故言
無須陀洹尚不見我何況阿羅漢佛言汝
以小乘鈍智尚不得我何況佛佛以智慧
求我不可得云何可説如我不可説有一
切法亦如是菩薩能行是不可説法故當
得薩婆若不可説者不可分別若有若無
須菩提問世尊諸法若不可分別云何分別
説有地獄等五道須陀洹等諸聖道佛答衆
生無有定法但有假名字云何當分別説
有地獄等衆生及諸聖人從分別衆生等
故有諸道名衆生實不可得如是須菩提
菩薩應如是學不可説般若波羅蜜須菩提
問世尊菩薩應學色等諸法今何以言學
一切法不可説佛答菩薩雖應學色等法
但應作不増不減故學不増不減義如先
説此中佛自説得不増不減因縁若菩薩
學不生不滅法即是學不増不減須菩提
問云何學不生不滅佛答不起不作諸行
業若有若無故有名三有欲有色有無色
有無名斷滅邊離八聖道強欲求滅以
是二事凡夫人起諸行業若善若不善是菩
薩知諸法實相所謂不生不滅是故不作
三種業不起業相應諸法是名無作解脱
門不生不滅是無相解脱門復問世尊何等
方便故能不作不起諸行業佛答若菩薩
能觀諸法自相空所謂色色相空乃至阿耨
多羅三藐三菩提阿耨多羅三藐三菩提相
空菩薩爾時能作二事一能不作不起
諸行業二能於一切法中行自相空復問
世尊若色等法自相空云何菩薩應般若波
羅蜜中行佛答不行是名菩薩般若中行此
中自説因縁般若波羅蜜體不可得行者
行法行處不可得法空故般若波羅蜜不可
得行處亦不可得衆生空故行者不可得
一切戲論不可得故菩薩不行名爲般若波
羅蜜行須菩提問若不行是般若行者初發
心菩薩云何應行般若須菩提意若不行爲
行者初發心菩薩心則迷悶若以行爲行者
是則顛倒是故問佛答初發心菩薩應學
無所得法無所得法即是無行學名以方
便力漸漸行所謂布施時以無所得法故
應布施諸法實相畢竟空畢竟空中無有
可得若有若無菩薩住如是智慧心中應
若多若少布施布施物與者受者平等觀故
所謂皆不可得乃至薩婆若亦如是須菩提
作是念有所得故則是世間顛倒無所得故
即是涅槃是故問佛云何有所得云何無所
得佛略答二相是有所得無二相是無所得
二相者眼一色一兩一和合名爲二以眼故
知是色以色故知是眼眼色是相待法問
曰若不見色時亦有眼云何眼不離色答
曰以曾見色故名爲眼今雖不觀色以
本爲名是故一切有爲法皆屬因縁因屬
果果屬縁無有定自在者乃至意法菩薩
佛亦如是凡夫無智各各分別作善不善
業智者知是二法皆虚誑屬因縁不以是
二爲二須菩提問是二法即是有所得不
二法即是無所得世尊從有所得法中無所
得從無所得法中無所得爲縁諸法取相
行道故得是畢竟空無所得爲不作縁不
取相不行道故得是畢竟空無所得若
有所得中無所得者有所得即是顛倒行顛
倒云何得實若無所得中得無所得者無
所得即是無所有無所有云何能生無所有
佛以二倶過故皆不聽有所得無所得二
事皆能平等觀平等即是畢竟空無所得因
無所得破有所得事既辦亦捨無所得
如是菩薩於有所得無所得平等般若中應
學若菩薩能如是學是名眞無所得者無
有過失從一地至一地義亦如是須菩
提問世尊若般若不可得菩提不可得菩薩
不可得云何菩薩學般若分別諸法相所
謂惱相是色苦樂相是受等若菩薩行般若
波羅蜜色等法不可得云何能具足檀波羅
蜜等諸善法云何能入菩薩位中如經中廣
説佛語須菩提菩薩不以得色等諸法相
故行般若復問爲何等事故行般若佛答
以無所得故行般若何以故一切法空無
相無作無起般若波羅蜜菩薩菩提亦無相
無作無起菩薩爲一切法實相故行般若
非以顛倒故須菩提菩薩應如是無作般
若中行無作無起故
大智度論卷第八十三

大智度論釋三慧品第七十
之餘卷八
十四
　　聖者龍樹菩薩造
　　後秦龜茲國三藏鳩摩羅什譯
經須菩提白佛言世尊若諸法無所爲無所
作不應分別有三乘聲聞辟支佛佛乘佛告
須菩提諸法無所爲無所作無有分別有
所爲有所作中有分別何以故凡夫愚人不
聞聖法著五受衆所謂色受想行識著檀波
羅蜜乃至著阿耨多羅三藐三菩提是人念
有是色得是色乃至念有是阿耨多羅三藐
三菩提得是阿耨多羅三藐三菩提是菩薩
作是念我當得阿耨多羅三藐三菩提我當
度衆生生死須菩提我以五眼觀尚不得
色乃至阿耨多羅三藐三菩提是狂愚人無
目而欲得阿耨多羅三藐三菩提度脱衆生生
死須菩提白佛言世尊若佛以五眼觀不
見衆生生死中可度者今世尊云何得阿耨
多羅三藐三菩提分別衆生有三聚正定邪
定不定須菩提我得阿耨多羅三藐三菩提
初不得衆生三聚若正定若邪定若不定須
菩提以衆生無法有法想我以除其妄著世
俗法故説有得非第一義世尊非住第一
義得阿耨多羅三藐三菩提耶佛言不也世
尊住顛倒得阿耨多羅三藐三菩提耶佛言
不也世尊若不住第一義中得亦不住顛倒
中得將無世尊不得阿耨多羅三藐三菩提
耶佛言不也我實得阿耨多羅三藐三菩提
無所住若有爲相若無爲相須菩提譬如佛
所化人不住有爲相不住無爲相化人亦
有來有去亦坐亦立須菩提是化人若行檀
波羅蜜行尸羅波羅蜜羼提波羅蜜毘梨耶
波羅蜜禪波羅蜜般若波羅蜜行四禪四無
量心四無色定五神通行四念處乃至行八
聖道分入空三昧無相三昧無作三昧行内
空乃至無法有法空行八背捨九次第定佛
十力四無所畏四無礙智大慈大悲得阿耨
多羅三藐三菩提轉法輪是化人化作無量
衆生有三聚須菩提於汝意云何是化人
有行檀波羅蜜乃至有三聚衆生不須菩提
言不也須菩提佛亦如是知諸法如化如
化人度化衆生無有實衆生可度如是須菩
提菩薩摩訶薩行般若波羅蜜如佛所化人
行須菩提白佛言世尊若一切法如化佛與
化人有何等差別佛告須菩提佛與化人無
有差別何以故佛能有所作化人亦能有
所作世尊若無佛化獨能有所作不佛言能
有所作須菩提言世尊云何無佛化能有所
作須菩提譬如過去有佛名須扇多爲欲
度菩薩故化作佛已而自滅度是化佛住
半劫作佛事授應菩薩行者記已滅度一切
世間衆生知佛實滅度須菩提化人實無生
無滅如是須菩提菩薩行般若波羅蜜當信
知諸法如化世尊若佛佛所化人無差別
者云何令布施清淨如人供養佛是衆生
乃至無餘涅槃福徳不盡若供養化佛是人
乃至無餘涅槃福徳亦應不盡耶佛告須菩
提佛以諸法實相故與一切衆生天及人作
福田化佛亦以諸法實相故與一切衆生天
及人作福田佛告須菩提置是化佛及於
化佛所種福徳若有善男子善女人但以敬
心念佛是善根因縁乃至畢苦其福不盡須
菩提置是敬心念佛若有善男子善女人但
以一華散虚空中念佛乃至畢苦其福不盡
須菩提置是敬心念佛散華念佛若有人一
稱南無佛乃至畢苦其福不盡如是須菩提
佛福田中種其福無量以是故須菩提當知
佛與化佛無有差別諸法法相無異故須菩
提菩薩摩訶薩應如是行般若波羅蜜入諸
法實相中是諸法實相不應壞所謂般若波
羅蜜相乃至阿耨多羅三藐三菩提相須菩
提白佛言世尊若諸法實相不應壞佛何以
故壞諸法相言是色是受想行識是内法是
外法是善法是不善法是有漏是無漏是世間
是出世間是有諍法是無諍法是有爲法是無
爲法等世尊將無壤諸法相佛告須菩提
不也以名字相故示諸法欲令衆生解佛
不壞諸法法相須菩提白佛言世尊若以名
字相故説諸法令衆生解世尊一切法無名
無相云何以名相示衆生欲令解佛告須菩
提隨世俗法有名相實無著處須菩提如凡
夫説若著名隨相須菩提諸佛及弟子不
著名不隨相須菩提若名著名相著相空
亦應著空無相亦應著無相無作亦應著
無作實際應著實際法性應著法性無
爲性應著無爲性須菩提是一切法但有
名相是法不住名相中如是須菩提菩薩摩
訶薩但名相中住應行般若波羅蜜是名相
中亦不應著世尊若一切有爲法但名相者
菩薩摩訶薩爲誰故發阿耨多羅三藐三菩
提心受種種勤苦菩薩行道時布施持戒行
忍辱勤精進入禪定修智慧行四禪四無量
心四無色定四念處乃至八聖道分行空行
無相行無作行佛十力乃至具足大慈悲佛
言如須菩提所説若一切有爲法但名相
者菩薩摩訶薩爲誰故行菩薩道須菩提若
有爲法但名相等是名相名相相空以是故
菩薩摩訶薩行菩薩道得一切種智得一切
種智已轉法輪轉法輪已以三乘法度脱衆
生是名相亦無生無滅無住異爾時須菩
提白佛言世尊世尊説一切種智佛告須菩
提我説一切種智須菩提言佛説一切智説
道種智説一切種智是三種智有何差別佛
告須菩提薩婆若是一切聲聞辟支佛智道
種智是菩薩摩訶薩智一切種智是諸佛智
須菩提白佛言世尊何因縁故薩婆若是聲
聞辟支佛智佛告須菩提一切名所謂内外
法是聲聞辟支佛能知不能用一切道一切
種智須菩提言世尊何因縁故道種智是
諸菩薩摩訶薩智佛告須菩提一切道菩薩
摩訶薩應知若聲聞道辟支佛道菩薩道應
具足知亦應用是道度衆生亦不作實際證
須菩提白佛言世尊如佛説菩薩摩訶薩
應具足諸道不應以是道實際作證耶佛告
須菩提是菩薩未淨佛土未成就衆生是時
不應實際作證須菩提白佛言世尊菩薩
住道中應實際作證佛言不也世尊住非道
中實際作證佛言不也世尊住道非道實際
作證佛言不也世尊住非道亦非非道實
際作證佛言不也世尊菩薩摩訶薩住何
處應實際作證佛告須菩提於汝意云何
汝住道中受諸法故漏盡得解脱不須
菩提言不也世尊汝住非道漏盡得解
脱不不也世尊汝住道非道漏盡得解脱
不不也世尊汝住非道亦非非道漏盡得
解脱不不也世尊我無所住不受諸法漏盡
心得解脱佛告須菩提菩薩摩訶薩亦如是
無所住應實際作證須菩提言世尊云何
爲一切種智相佛言一相故名一切種智所
謂一切法寂滅相復次諸法行類相貎名字
顯示説佛如實知以是故名一切種智須菩
提白佛言世尊一切智道種智一切種智是
三智結斷有差別有盡有餘不佛言煩惱
斷無差別諸佛煩惱習一切悉斷聲聞辟支
佛煩惱習不悉斷世尊是諸人不得無爲法
得斷煩惱耶佛言不也世尊無爲法中可得
差別不佛言不也世尊若無爲法中不可得
差別何以故説是人煩惱習斷是人煩惱習
不斷佛告須菩提習非煩惱是聲聞辟支
佛身口有似婬欲瞋恚愚癡相凡夫愚人爲
之得罪是三毒習諸佛無有須菩提白佛言
世尊若道無法涅槃亦無法何以故分別
説是須陀洹是斯陀含是阿那含是阿羅漢是
辟支佛是菩薩是佛佛告須菩提是皆以無
爲法而有分別是須陀洹是斯陀含是阿那
含是阿羅漢是辟支佛是菩薩是佛世尊實
以無爲法故分別有須陀洹乃至佛佛告須
菩提世間言説故有差別非第一義第一
義中無有分別説何以故第一義中無言説
道斷結故説後際須菩提言世尊諸法自相
空中前際不可得何況説有後際佛告須菩
提如是如是諸法自相空中無有前際何況
有後際無有是處須菩提以衆生不知諸法
自相空故爲説是前際是後際諸法自相空
中前際後際不可得如是須菩提菩薩摩
訶薩應以自相空法行般若波羅蜜須菩提
若菩薩行自相空法則無所著若内法若外
法若有爲法若無爲法若聲聞法若辟支
佛法若佛法須菩提白佛言世尊常説般
若波羅蜜般若波羅蜜以何義故名般若波
羅蜜佛言得第一度一切法到彼岸以是
義故名般若波羅蜜復次須菩提諸佛菩
薩辟支佛阿羅漢用是般若波羅蜜得度彼
岸以是義故名般若波羅蜜復次須菩提
分別籌量破壞一切法乃至微塵是中不得
堅實以是義故名般若波羅蜜復次須菩提
諸法如法性實際皆入般若波羅蜜中以是
義故名般若波羅蜜復次須菩提是般若波
羅蜜無有法若合若散若有色若無色若可見
若不可見若有對若無對若有漏若無漏若有
爲若無爲何以故是般若波羅蜜無色無
形無對一相所謂無相復次須菩提是般
若波羅蜜能生一切法一切樂説辯一切照
明須菩提是般若波羅蜜魔若魔天求聲
聞辟支佛人及餘異道梵志怨讐惡人不能
斷壞菩薩行般若波羅蜜何以故是人輩
般若波羅蜜中皆不可得故須菩提菩薩摩
訶薩應如是行般若波羅蜜義復次須菩提
菩薩摩訶薩欲行深般若波羅蜜義應行無
常義苦義空義無我義亦應行苦智義集智
義滅智義道智義法智義比智義世智義他
心智義盡智義無生智義如實智義如是須
菩提菩薩摩訶薩爲般若波羅蜜義故應行
般若波羅蜜須菩提白佛言世尊是深般
若波羅蜜中義與非義皆不可得云何菩薩
爲深般若波羅蜜義故應行般若波羅蜜佛
告須菩提菩薩摩訶薩爲深般若波羅蜜義
故應如是念貪欲非義如是義不應行瞋
恚愚癡非義如是義不應行一切邪見無義
如是義不應行何以故三毒如相無有義無
有非義一切邪見如相無有義無有非義復
次須菩提菩薩摩訶薩應作是念色非義非
非義乃至識非義非非義檀波羅蜜乃至阿
耨多羅三藐三菩提非義非非義何以故須
菩提佛得阿耨多羅三藐三菩提時無有法
可得若義若非義須菩提有佛無佛諸法法
相常住無有是義無有非義如是須菩提菩
薩摩訶薩行般若波羅蜜應離義非義須菩
提白佛言世尊何以故般若波羅蜜非義
非非義佛告須菩提一切有爲法無作相以
是故般若波羅蜜非義非非義世尊一切賢
聖若佛若佛弟子皆以無爲爲義云何佛言
般若波羅蜜無有義非義佛言雖一切賢聖
若佛若佛弟子皆以無爲爲義亦不以増亦
不以損須菩提譬如虚空如不能益衆生不
能損衆生如是須菩提菩薩摩訶薩般若波
羅蜜無有増無有損世尊菩薩摩訶薩不
學無爲般若波羅蜜得一切種智耶佛言如
是如是須菩提菩薩摩訶薩學是無爲般若
波羅蜜當得一切種智不以二法故世尊
不二法能得不二法耶佛言不也須菩提
言二法能得不二法耶佛言不也須菩提
言世尊菩薩摩訶薩若不以二法亦不以不
二法云何當得一切種智須菩提無所得即
是得以是得無所得
論釋曰須菩提復問世尊若一切法無作
無起相云何分別有三乘佛可其意更説
因縁凡夫人未得道著五衆故亦著是
空無作無起法故生疑云何分別有三乘
汝已得道不著五衆亦不著空無作無起
云何生疑佛此中自説因縁我以五眼尚
不得色等諸法狂人無眼而欲得須菩提
問若無法無衆生云何説有三聚衆生佛
答我觀衆生一聚不可得云何有三但爲
欲破顛倒故分別有三能破顛倒者名
正定必不能破顛倒者是邪定得因縁能
破不得則不能破是名不定皆以世俗法
故説非最第一義問曰佛實住第一義中
得道何以答須菩提言不答曰須菩提爲
新發意著者故問是故佛言不何以故顛
倒有法中尚不可住何況第一義無所有中
住是故須菩提疑若二處不住將無世尊不
得正覺耶佛答實得阿耨多羅三藐三菩
提道但無所住有爲性虚誑不實無爲性
空無所有故不可住此中佛欲明了是事
故説化佛譬喩如化佛不住有爲性不
住無爲性而能來去説法問曰化人來去
説法可爾云何能行檀波羅蜜等答曰不
言化人能實行衆生眼見似有所行是化
事如經中説乃至須扇多須菩提意已信
伏種種因縁化佛眞佛等無異今猶少疑問
佛若無分別者供養眞佛乃至無餘涅槃
福故不盡供養化佛亦爾不佛答供養化
佛眞佛其福不異何以故佛得諸法實相
故供養福無盡化佛亦不離實相故若供
養者心能不異其福亦等問曰化佛無十力
等諸功徳云何與眞佛等答曰十力等諸
功徳皆入諸法實相若十力等離諸法實相
則非佛法隨顛倒邪見問曰若爾眞化中
定有諸法實相者何以言惡心出佛身血
得逆罪不説化佛答曰經中但説惡心
出佛身血不辯眞化若供養化佛得具
足福者惡心毀謗亦應得逆罪惡人定謂
化佛是眞而惡心出血血則爲出便得逆
罪問曰若爾者毘尼中何以言殺化人
不犯殺戒答曰毘尼中皆爲世間事攝
衆僧故結戒不論實相何以故毘尼中
有人有衆生逐假名而結戒爲護佛法
故不觀後世罪多少有後世罪重戒中便
輕如道人鞭打殺牛羊等罪重而戒輕讃
歎女人戒中重後世罪輕殺化牛羊則衆人
不嫌不譏不論但自得心罪若殺眞化
牛羊心不異者得罪等然制戒意爲衆人
譏嫌故爲重是故經中説意業最大非身
口業如人大行布施不及行慈三昧行
慈三昧衆生無所得而自得無量福邪見
斷善根人不惱衆生而入阿鼻地獄是故
供養化佛眞佛以心等故其福不異復次
此中佛説置是化佛光相具足有人見石
泥像等慈心念佛是人乃至畢苦其福不
盡佛言復置泥像若有恭敬心雖不見
佛像念佛故以華散空中其福亦得畢苦
復置散華但一稱南無佛是人亦得畢苦
其福不盡問曰云何但空稱佛名字便得
畢苦其福不盡答曰是人曾聞佛功徳能
度人老病死若多若少供養及稱名字
得無量福亦至畢苦不盡是故福田無
量故雖濡心布施其福亦無盡如是種
種因縁譬喩故眞佛化佛無異於佛福田供
養者其福無量以一切法實相無別無異
故爾時須菩提問佛世尊若諸法實相無
壞故二佛無異今佛分別説諸法是色是
受想行識乃至是有爲是無爲法將無壞諸
法相耶佛答須菩提佛雖種種分別説諸
法但以言説欲令衆生得解心無所著
若二佛共語不應説諸法名字以衆生無
及佛者欲牽引令解故説是善是惡如法
華經説火宅以三乘引出諸子但以名相
説諸法不壞第一義須菩提問雖以名
相爲衆生説無有實事將無虚妄耶佛
答聖人隨世俗言説於中無有名相著
處佛此中自説因縁如凡夫説苦著名
取相諸佛及弟子口説苦而心不著若著
不名苦聖諦苦諦即是名相等無有定實
凡夫著者亦是名相無有定實云何空名相
中著空名相若空名相中著名相者空亦
應著空無相亦應著無相無作亦應著無
作乃至無爲性亦應著無爲性是法皆如
凡夫苦諦相但有名相名相亦不住名相
中菩薩入是名相等諸法門中住是名相般
若中應觀一切法無有實須菩提問若一
切法但有名相菩薩爲何等故發心如經
中説佛答若一切法但有名相者名相中名
相亦空是法皆畢竟空入如法性實際中是
故菩薩能發阿耨多羅三藐三菩提乃至能
以三乘度衆生若諸法有定實非名相
者即是無生滅無生滅故無苦無集無盡
無道云何以三乘度衆生若諸法但是空
名相無實者亦無生滅無生滅故無苦集
盡道亦云何可度今菩薩知一切法名相等
空則離世間顛倒亦知名相空亦離名相
空如是離有離無處中道能度衆生佛意
菩薩行是中道般若得一切種智爾時須菩
提欲難故先定佛語乃問世尊説一切種
智耶佛言我説一切種智復問佛常説三
種智三種智有何差別佛答薩婆若是聲聞
辟支佛智何以故一切名内外十二入是法
聲聞辟支佛總相知皆是無常苦空無我等
道種智是諸菩薩摩訶薩智道有四種一者
人天中受福樂道所謂種福徳并三乘道爲
四菩薩法應引導衆生著大道中若不任
入大道者著二乘中若不任入涅槃者
著人天福樂中作涅槃因縁世間福樂道
是十善布施諸福徳三十七品是二乘道三
十七品及六波羅蜜是菩薩道菩薩應了了
知是諸道菩薩以佛道自爲爲人以餘
三道但爲衆生是菩薩道種智須菩提問
何以道種智爲菩薩事佛答菩薩應具足
一切道以是道化衆生雖出入是道未
教化衆生淨佛國土而不取證具足是
事已然後坐道場乃取證是故須菩提道
種智是菩薩事須菩提復問是菩薩住何
處實際作證須菩提意若住道中作證
是事不然有二過故一者有結使人不應
有畢竟清淨正智若有則與佛無異若異
者有煩惱習氣故應有錯謬二者一切有
爲法皆是虚誑和合故有假名無有定實
是故佛言不也若住道中尚不得何況非
道道非道亦有二過故非道非不道以著
心取相故亦言不也爾時須菩提意或作
是念佛所得道甚深不可得底是故復問菩
薩住何處實際作證佛反問須菩提問曰
佛何以故不直答而反問須菩提答曰須
菩提自於所得道中了了無或貴尚佛所
證故四句戲論如有著心不了故問是故
佛以須菩提所得證反問汝得道時住四句
中得證耶答言不也我無所住而得漏盡
汝以無所住而心得解脱當知菩薩摩訶
薩亦如是不住四句而證實際是故佛反
問復有人言四種答中是名反問答問曰
須菩提住金剛三昧心得解脱云何言不
住道中答曰住名取相定有是法是人更
求無爲勝法故不名爲住有爲法爲不
用故不於中住復有人言住是名相凡
夫法中便有分別是金剛是解脱得無相
法則無所分別佛爲無相法故反問須菩
提汝不應以名相故問汝不應以名
相爲難一切種智是佛智一切種智名一
切三世法中通達無礙知大小精麁無事
不知佛自説一切種智義有二種相一者
通達諸法實相故寂滅相如大海水中風不
能動以其深故波浪不起一切種智亦
如是戲論風所不能動二者一切諸法可
以名相文字言説了了通達無礙攝有無
二事故名一切種智有人言十力四無所畏
四無礙法十八不共法盡是智慧相和合名
爲一切種智復有人言金剛三昧次第得無
礙解脱故若大小近遠深淺難易無事不
知如是等種種無量因縁名一切種智須
菩提聞是已問佛智慧故有上中下分別
煩惱斷復有差別不佛言無差別斷時有
差別斷已無差別譬如刀有利鈍斷時有
遲速斷已無差別如來煩惱及習都盡聲聞
辟支佛但煩惱盡而習氣有餘須菩提問佛
世尊三種斷是有爲是無爲佛答皆是無爲
復問世尊無爲法中可得差別不佛答是
法無相無量云何可得差別復問世尊若
無差別云何説是斷中有餘是斷中無餘
須菩提是習不名眞煩惱有人雖斷一切
煩惱身口中亦有煩惱相出凡人見聞是
相已則起不清淨心譬如蜜婆私詫阿羅
漢五百世在獼猴中今雖得阿羅漢猶騰
跳樹木愚人見之即生輕慢是比丘似如
獼猴是阿羅漢無煩惱心而猶有本習又
如畢陵伽婆蹉阿羅漢五百世生婆羅門中
習輕蔑心故雖得阿羅漢猶語恒水神
言小婢止流恒神瞋恚詣佛陳訴佛教懺
悔猶稱小婢如是等身口業煩惱習氣二
乘不盡佛無如是事如一婆羅門惡口一
時以五百事罵佛佛無慍色婆羅門心乃
歡喜即復一時以五百善事讃歎於佛佛
亦無喜色當知佛煩惱習氣盡故好惡無
異又復佛初得道實功徳中出好名聲充
滿十方唯佛自知而孫陀梨梵志女殺身
謗佛惡名流布佛於此二事心無有異亦
不憂喜又入婆羅門聚落中空鉢而出天
人種種供養又復三月食馬麥釋提桓因恭
敬以天食供養阿羅婆伽林中棘刺寒風佛
在中宿又於歡喜園中在天白寶石上柔
濡滑澤又敷天臥具於此好惡事中心無
憂喜又提婆達瞋心以石堆佛羅睺羅
敬心合手禮佛於此二人其心平等如愛
兩眼如是等種種干亂無有異想譬如
眞金燒磨鍛截其色不變佛經此衆事心
無増減是故可知諸佛愛恚等諸煩惱習
氣都盡須菩提意若諸法實相中若道若涅
槃無所有若無所有何以分別是須陀洹
乃至辟支佛習氣未盡佛習氣盡佛言三乘
聖人皆以無爲法而有差別雖因無爲有
差別而有爲法中可得説須菩提欲定佛
語故問世尊實以無爲法故有差別耶佛
答世俗法語言名相故可分別第一法中無
分別何以故第一義中一切語言道斷以一
切心所行斷故但以諸聖人結使斷故説
有後際後際者所謂無餘涅槃須菩提問
世尊諸法自相空故前際不可得何況後際
何以故因前際故有後際佛可其意以衆
生不知諸法自相空故説是前際是後際
自相空諸法中前後際不可得何以故若先
有生則後有老死若離老死有生是則不
死而生是生無因無縁若先老死後有生
者不生云何有老死先後既不可得一時
亦不可得以是故説自相空法中無有前
後際佛言如是須菩提菩薩應以自相空
法行般若内外法乃至佛法不著故問曰
上來常説般若波羅蜜相今何以更問答曰
不但問相人常説般若波羅蜜般若波羅
蜜以何義故名般若佛言以第一度一切
法到彼岸名般若波羅蜜第一度者聲聞人
以下智度辟支佛以中智度菩薩以上智
度故名第一度復次煩惱有九種上中下各
有三品智慧亦有九種下下智慧從鈍根
須陀洹來乃至上下是第一聲聞舍利弗等
上中是大辟支佛上上是菩薩以上上智慧
度故名第一度聲聞辟支佛但總相度於別
相少菩薩一切法總相別相皆了了知故名
第一度復次菩薩度時智慧遍滿可知法中
二乘人可知法中不能遍滿是故名第一
度復次第一度者大乘福徳智慧六波羅蜜
三十七品具足滿故安隱度又十方諸佛大
菩薩諸天皆來佐助安隱得度如人乘七
寶船牢治行具上有種種好食有好導師
遇隨意好風則爲好度若人乘草筏度恐
怖不名好度復次佛説三乘人以是般若
波羅蜜度到彼岸涅槃滅一切憂苦以是
義故名般若波羅蜜復次是般若波羅蜜中
一切法内外大小思惟籌量分別推求乃至
如微塵不得堅實既到微塵則不可分
別心心數法乃至一念中亦不可分別是般
若波羅蜜中心色二法破壞推求不得堅實
以是義故名般若波羅蜜復次般若名慧
波羅蜜到彼岸彼岸名盡一切智慧邊智
慧名不可破壞相不可破壞相即是如法性
實際以其實故不可破壞是三事攝入
般若中故名爲般若波羅蜜復次般若波
羅蜜無有法與法有合有散畢竟空故是
般若無色無形無對一相所謂無相是義
如先説如是等種種因縁故名般若義今
當説般若力所謂般若能生一切智慧禪定
等諸法能生一切樂説辯才以般若力
故演説一句種種莊嚴窮劫不盡星宿日
月不能照處般若能照能破邪見無明黒
闇故魔若魔人求聲聞辟支佛人外道惡
人所不能壞何以故菩薩行般若此諸
惡人於般若中皆不可得故復次若行者一
心信受諷誦諸惡不能得便何況正憶念
如説行如是須菩提菩薩應行般若義般
若義者所謂無常義苦空無我義四諦智
盡智無生智法智比智世智知他心智如實智
義故應行般若是般若如大海有種種寶
物或大或小唯一是如意寶般若波羅蜜亦
有種種諸智慧寶無常等四聖行十智唯有
如實智如如意寶問曰如先品説若常若
無常等行不名行般若波羅蜜今何以言
行無常等義故應行般若波羅蜜答曰我
已先答無常有二種若著心戲論無常是
不名行般若若以無著心不戲論無常
爲破常倒又不自生著心是名行般若
問曰三藏中但有十智此中何以有如實
智答曰是故名大乘大法能受小法小不
能受大問曰十智各各有體相如實智有
何等相答曰有人言能知諸法實相所謂
如法性實際是名如實智相佛此中説如實
智唯是諸佛所得何以故煩惱未盡者猶
有無明故不能知如實二乘及大菩薩習
未盡故不能遍知一切法一切種不名如
實智但諸佛於一切無明盡無遺餘故能
如實知問曰若除佛更無如實知者二乘
云何得涅槃大菩薩得無生忍答曰如實
智有二種一有遍滿具足二者未具足具
足者佛不具足者二乘及大菩薩譬如闇
室中爲有所作故然燈所爲已辦後來
燈其明益増黒闇有二分一分初燈已除第
二分後燈所除第二分闇與初燈明和合
若不爾第二燈則無所用如是二乘及大菩
薩智慧雖已破無明佛智慧所除無明分
是諸人所不能除不得言初燈無照如
是不得言二乘及菩薩智慧是遍如實智
遍如實智是佛但如實智二乘及菩薩所
共爾時須菩提問佛世尊若深般若中義
非義不可得云何言菩薩爲深般若義故
行般若佛答貪欲等煩惱非義不應行者
諸法有三分貪欲等諸煩惱是非義六波羅
蜜等諸善法是義色等法無記故非義非非
義若人於煩惱及行煩惱者中生怨憎心
於六波羅蜜等諸善法及行善法者中生
愛念心於色等無記法及行無記法者中
即生癡心如經中説凡人得受樂時生貪
心受苦時生瞋心受不苦不樂時生癡心
是故説菩薩應作是念欲貪等非義不應
念以爲非如經廣説此中自説因縁惡法
善法無記法一如相無有義非義如相無二
無分別故復次佛得道時不見一法若義
若非義諸法實相有佛無佛常住不作義非
義若如是知即是義但破分別心故説義
非義不應行如是須菩提菩薩應行是離
義非義般若波羅蜜須菩提復問何縁故般
若非義非非義佛答一切法無作無起相故
無所能作云何般若波羅蜜作義以非義
須菩提復問世尊若一切諸佛及弟子皆以
無爲法爲義佛何以説般若波羅蜜不能
作義以非義佛答一切聖人雖以無爲法
爲義不作義以非義無増無損故此中説
譬喩如虚空如不能益衆生不能損衆
生虚空無法故無有義以非義何況虚空
如虚空雖無法一切世間因虚空故得有
所作般若波羅蜜亦如是雖無相無爲而
因般若能行五波羅蜜等一切佛道法以
著心故説般若無義非義無著心故説第
一實義以世諦故説言義第一義中無有
義復次般若有二種一者有爲二者無爲
學有爲般若能具足六波羅蜜住十地中
學無爲般若滅一切煩惱習成佛道今須
菩提問佛世尊菩薩學無爲般若得一切
智云何言無義佛答雖得薩婆若不以
二法故得分別取相者是名二法復問不
二法能得不二法耶佛答不也何以故不
二法即是無爲無爲無有得不得相是無爲
法不可行故復問若以不二法不得可
以二法得不二法不答言不也何以故二
法虚誑不實故云何行不實而得實法復
問世尊若不以二不以不二云何當得
一切種智佛答無所得即是得此中二不二
即是無分別皆無所得是無所得不以有
所得爲行雖行有爲法得是無所得心
不取相故無所得何以故與空無相無作
合行故
大智度論卷第八十四

大智度論釋道樹品第七十一卷八
十五
　　聖者龍樹菩薩造
　　後秦龜茲國三藏鳩摩羅什譯
經須菩提白佛言世尊是般若波羅蜜甚
深世尊諸菩薩摩訶薩不得衆生而爲衆生
求阿耨多羅三藐三菩提是爲甚難世尊譬
如人欲於虚空中種樹是爲甚難世尊菩薩
摩訶薩亦如是爲衆生故求阿耨多羅三藐
三菩提衆生亦不可得佛告須菩提如是如
是諸菩薩摩訶薩所爲甚難爲衆生故求阿
耨多羅三藐三菩提度著吾我顛倒衆生須
菩提譬如人種樹不識樹根莖枝葉華果而
愛護漑灌漸漸長大華葉果實成就皆得用
之如是須菩提諸菩薩摩訶薩爲衆生故求
阿耨多羅三藐三菩提漸漸行六波羅蜜得
一切種智成佛樹以葉華果實益衆生須
菩提何等爲葉益衆生因菩薩摩訶薩得離
三惡道是爲葉益衆生何等爲華益衆生
因菩薩得生刹利大姓婆羅門大姓居士大
家四天王天處乃至非有想非無想天處是
爲華益衆生何等爲果益衆生是菩薩得一
切種智令衆生得須陀洹果斯陀含果阿那
含果阿羅漢果辟支佛道佛道是衆生漸漸
以三乘法於無餘涅槃而般涅槃是爲果益
衆生是菩薩摩訶薩不得衆生實法而度衆
生令離我顛倒著作是念一切諸法中無衆
生我所爲衆生求一切種智是衆生實不可
得須菩提白佛言世尊當知是菩薩爲如
佛何以故是菩薩因縁故斷一切地獄種一
切畜生種一切餓鬼種斷一切諸難斷一切
貧窮下賤道斷一切欲界色界無色界佛言
如是如是須菩提當知是菩薩摩訶薩如佛
須菩提若菩薩摩訶薩不發心求阿耨多羅
三藐三菩提世間則無過去未來現在諸佛
世間亦無辟支佛阿羅漢阿那含斯陀含須陀
洹三惡趣及三界亦無斷時須菩提汝所説
是菩薩摩訶薩當知如佛如是如是須菩提
當知是菩薩實如佛何以故以如故説如來
以如故説辟支佛阿羅漢一切賢聖以如故
説爲色乃至識以如故説一切法乃至有爲
性無爲性是諸如如實無異以是故説名爲
如諸菩薩摩訶薩學是如得一切種智得名
如來以是因縁故説菩薩摩訶薩當知如佛
以如相故如是須菩提菩薩摩訶薩應學如
般若波羅蜜菩薩學如般若波羅蜜則能學
一切法如學一切法如則得具足一切法如
具足一切法如已住一切法如得自在住
一切法如得自在已善知一切衆生根善知
一切衆生根已知一切衆生根具足知一
切衆生根具足已亦知一切衆生業因縁知
一切衆生業因縁已得願智具足得願智具
足已淨三世慧淨三世慧已饒益一切衆生
饒益一切衆生已淨佛國土淨佛國土已得
一切種智得一切種智已轉法輪轉法輪已
安立衆生於三乘令入無餘涅槃如是須菩
提菩薩摩訶薩欲得一切功徳自利利人應
發阿耨多羅三藐三菩提心須菩提白佛言
世尊是諸菩薩摩訶薩能如説行深般若波
羅蜜一切世間天及人阿修羅應當作禮
佛告須菩提如是如是是菩薩摩訶薩能
如説行深般若波羅蜜一切世間天及人阿
修羅應當爲作禮世尊是初發意菩薩摩訶
薩爲衆生故求阿耨多羅三藐三菩提得幾
所福徳佛告須菩提若千國土中衆生皆
發聲聞辟支佛意於汝意云何其福多不須
菩提言甚多無量佛告須菩提其福不如
初發意菩薩摩訶薩百倍千倍巨億萬倍乃
至算數譬喩所不能及何以故發聲聞辟支
佛意者皆因菩薩出故菩薩終不因聲聞辟
支佛出二千世界三千大千世界中亦如是
置是三千大千世界中住聲聞辟支佛地者
若三千大千世界中衆生皆住乾慧地其福
多不須菩提言甚多無量佛言不如初發意
菩薩百倍千倍巨億萬倍乃至算數譬喩所
不能及置是住乾慧地衆生若三千大千世
界中衆生皆住性地八人地見地薄地離欲
地已辦地辟支佛地是一切福徳欲比初發
意菩薩百倍千倍巨億萬倍乃至算數譬喩
所不能及須菩提若三千大千世界中初發
意菩薩不如入法位菩薩百千萬倍巨億萬
倍乃至算數譬喩所不能及若三千大千世
界中入法位菩薩不如向佛道菩薩百千萬
倍巨億萬倍乃至算數譬喩所不能及若三
千大千世界中向佛道菩薩不如佛功徳百
千萬倍巨億萬倍乃至算數譬喩所不能及
須菩提白佛言世尊初發心菩薩摩訶薩當
念何等法佛言應念一切種智須菩提言何
等是一切種智一切種智何等縁何等増上
何等行何等相佛告須菩提一切種智無所
有無想無念無生無示如須菩提所問一
切種智何等縁何等増上何等行何等相須
菩提一切種智無法縁念爲増上寂滅爲行
無相爲相須菩提是名一切種智縁増上行
相須菩提白佛言世尊但一切種智無法
色受想行識亦無法内外法亦無法四禪四
無量心四無色定四念處四正勤四如意足五
根五力七覺分八聖道分空三昧無相三昧
無作三昧八背捨九次第定佛十力四無所
畏四無礙智十八不共法大慈大悲大喜大
捨初神通第二第三第四第五第六神通有
爲相無爲相亦無法佛告須菩提色亦無
法乃至有爲相無爲相亦無法須菩提言世
尊何因縁故一切種智無法色無法乃至
有爲相無爲相亦無法佛言一切種智自性
無故若法自性無是名無法色乃至有爲
無爲相亦如是世尊何因縁故諸法自性無
佛言諸法和合因縁故生法中無自性若
無自性是名無法以是故須菩提菩薩摩訶
薩當知一切法無性何以故一切法自性空
故以是故當知一切法無性須菩提白佛言
世尊若一切法無性初發意菩薩以何等方
便力能行檀波羅蜜淨佛世界成就衆生能
行尸羅波羅蜜羼提波羅蜜毘梨耶波羅蜜
禪波羅蜜般若波羅蜜行初禪乃至第四禪
行慈心乃至捨心行空處乃至非有想非無想
處内空乃至無法有法空四念處乃至八聖道
分空三昧無相三昧無作三昧八背捨九次第
定佛十力四無所畏四無礙智十八不共法
大慈大悲能行一切種智淨佛世界成就衆
生佛告須菩提菩薩摩訶薩能學諸法無性
亦能淨佛世界成就衆生知世界衆生亦無
性即是方便力須菩提是菩薩摩訶薩行
檀波羅蜜修學佛道行尸羅波羅蜜修學佛
道行羼提波羅蜜毘梨耶波羅蜜禪波羅蜜
般若波羅蜜修學佛道乃至行一切種智修
學佛道亦知佛道無性是菩薩摩訶薩行
六波羅蜜修學佛道乃至未成就佛十力四
無所畏四無礙智十八不共法大慈大悲一切
種智是爲修學佛道能具足佛道因縁具
足佛道因縁已用一念相應慧得一切種智
爾時一切煩惱習永盡以不生故是時以佛
眼觀三千大千世界無法尚不可得何況有
法如是須菩提菩薩摩訶薩應行無性般若
波羅蜜須菩提是名菩薩摩訶薩方便力無
法尚不可得何況有法須菩提是菩薩摩
訶薩若布施時布施無法尚不可得何況有
法受者及菩薩心無法尚不知何況有法乃
至一切種智得者得法得處無法尚不知何
況有法何以故一切法本性爾非佛作非
聲聞辟支佛作亦非餘人作一切法無作者
故須菩提白佛言世尊諸法諸法性離耶
佛言如是如是諸法諸法性離世尊若諸法
諸法性離云何離法能知離法若有若無何
以故無法不能知無法有法不能知有法無
法不能知有法有法不能知無法世尊如是
一切法無所有相云何菩薩摩訶薩作是分
別是法若有若無佛言菩薩摩訶薩以世
諦故示衆生若有若無非以第一義世尊世
諦第一義諦有異耶須菩提世諦第一義諦
無異也何以故世諦如即是第一義諦如
以衆生不知不見是如故菩薩摩訶薩以世
諦示若有若無復次須菩提衆生於五受衆
中有著相故不知無所有爲是衆生故示若
有若無令知清淨無所有如是須菩提菩
薩摩訶薩應當作是行般若波羅蜜
論釋曰須菩提從佛聞無所得即是得歎
未曾有白佛言世尊是般若甚深如經中
廣説以樹爲譬喩葉華果實從薄轉厚如
樹葉蔭熱時涼樂衆生因菩薩道樹蔭得
離三惡道熱苦何以故遮惡故如華色
好香淨柔軟衆生因菩薩以布施持戒教
化故受人天中福樂如樹果色香味力衆生
因菩薩故得須陀洹等諸聖道果須菩提聞
是歡喜言是菩薩如佛無異此中自説因
縁因菩薩故斷地獄等惡道佛可其意更
説因縁須菩提若菩薩不發心求阿耨多
羅三藐三菩提乃至三界無斷時復次得諸
法如故説名如來乃至名須陀洹以如故
説色乃至無爲性是諸法如皆一無異菩薩
學是如必當得薩婆若是故言如佛無異
不以我心貪貴菩薩故説言如佛以得
如故言如佛是如在佛亦在菩薩以一相
故是名菩薩爲如佛離如更無有法不入
如者問曰若以同如故名菩薩如佛乃至
畜生中亦有是如何以不名如佛答曰畜
生雖亦有如因縁未發故不能利益衆生
不能行如至薩婆若故如是須菩提菩薩
應學是如般若波羅蜜菩薩學是如般若
波羅蜜故則能具足一切法如具足名得
諸法實相能以種種門令衆生得解以得
具足故於一切法如得自在得是諸法如
自在已能善知衆生根能善知衆生根故
能知衆生諸根具足諸根者信等五善根三
乘人各各有能分別是人有是人無是人得
力是人不得力具足者信等善根具足如
是人能出世間信根得力則決定能受持
不疑精進力故雖未見法一心求道不
惜身命不休不息念力故常憶師教善法
來聽入惡法來不聽入如守門人定力故
攝心一處不動以助智慧智慧力故能如
實觀諸法相得根有二種一者在大心人
身中則成菩薩根二者在小心人身中則
成小乘根得是具足根則可度或有菩薩
見人雖得信等五根而不可度由先世惡
業罪重故是故言知一切衆生業因縁欲
知無數劫業因縁要得宿命通既知已爲
衆生説過去罪業因縁衆生以是過去罪
故不畏是故求願智欲知三世事既知已
爲衆生説未來世罪業因縁當墮地獄衆
生聞已則懷恐怖恐怖已心伏易度衆生
若欲知未來世福報因縁爲説已則歡喜可
度是故説知業因縁已願智具足願智具
足故得三世慧淨通達無礙知過去善惡業
又知未來善惡果報知現在衆生諸根利
鈍然後説法教化多所利益不虚大利
益衆生故能淨佛國土淨佛國土已得一
切種智得一切種智故轉法輪轉法輪已
以三乘安立衆生入無餘涅槃如是利益
皆從學如中來是故佛説菩薩欲得一切
功徳自利利人當發阿耨多羅三藐三菩提
心須菩提聞是菩薩功徳甚多白佛言世
尊菩薩能如説行般若波羅蜜一切世間
應當作禮如經中廣説分別初發意菩薩
功徳爾時須菩提知是甚深般若無憶想
非初學所得是故問佛初發心菩薩應
念何等法佛答應念一切種智一切種智
者即是阿耨多羅三藐三菩提薩婆若佛法
佛道皆是一切種智異名問曰佛何以答言
念一切種智答曰初發意菩薩未得深智
慧既捨世間五欲樂故佛教繋心念薩
婆若應作是念雖捨小雜樂當得清淨
大樂捨顛倒虚誑樂得實樂捨繋縛樂得
解脱樂捨獨善樂得共一切衆生善樂得
如是等利益故佛教初發意者常念薩婆
若須菩提問世尊是一切種智爲是有法
爲是無法何等縁何等増上何等行何等相
佛答須菩提一切種智無所有無所有名非
法無生無滅諸法如實縁亦無所有念爲増
上寂滅爲行無相爲相問曰皆是畢竟空
念何以獨言増上答曰諸法各各有力佛
智慧是畢竟空如法性實際無相所謂寂滅
相佛得一切種智不復思惟無復難易遠
近所念皆得故言念爲増上須菩提問世
尊但一切種智無法色等法亦無法佛答色
等一切法亦是無法自説因縁若法從因
縁和合生即無自性若法無自性即是空
無法以是因縁故當知一切法無所有性
須菩提問初發心菩薩以何方便行檀波羅
蜜乃至一切種智淨佛世界教化衆生佛
答無所有法性中學入觀亦能集諸功徳
教化衆生淨佛世界即是方便力所謂有
無二法能一時行故所謂畢竟空集諸福徳
是人行六波羅蜜時亦修治佛道如佛心
以畢竟空無所有法行六波羅蜜乃至一切
種智是菩薩行是道能具足佛十力四無所
畏四無礙智十八不共法大慈大悲行菩薩
道時具足是法坐道場用一念相應慧
得一切種智如人夜失貫珠電光暫現即
時還得故煩惱及習永盡更不復生得佛已
以佛眼觀一切十方世界中一切物尚不
見無法何況有法畢竟空法能破顛倒
令菩薩成佛是事尚不可得何況凡夫顛倒
有法是故須菩提當知一切法無所有相是
名菩薩方便空尚不可得何況有須菩
提菩薩應行無所有般若波羅蜜是菩薩
行是無所有般若波羅蜜若布施時即知布
施物空無所有受者及菩薩心亦無所有
乃至一切種智得者得法得處無法尚不知
何況有法得者菩薩得法是阿耨多羅三藐
三菩提用得法是菩薩道皆知是法無所
有何以故一切法本性爾不以智慧故異
非凡夫作亦非諸聖人作一切法無作無作
者故須菩提意若諸法都是無所有相誰知
是無所有是故問佛世尊諸法諸法性離云
何離法能知離法若有若無何以故無法不
能知無法有法不能知有法無法不能
知有法有法不能知無法世尊如是一
切法無所有相云何菩薩作是分別是法若
有若無佛答菩薩世俗故爲衆生説若有
若無非第一義若有是實有無亦應有實
若有不實無云何應實須菩提問世俗第一
義有異耶若異破壞法性故是故佛言
不異世俗如即是第一義如衆生不知是如
故以世俗爲説若有若無復次衆生於五
受陰中有所著爲是衆生離所有得無
所有故菩薩説無所有世欲法故分別諸
法欲令衆生知是無所有如是須菩提菩
薩應學無所有般若波羅蜜
　　大智度論釋菩薩行品第七十二
經須菩提白佛言世尊世尊説菩薩行何等
是菩薩行佛言菩薩行者爲阿耨多羅三
藐三菩提行是名菩薩行世尊云何菩薩摩
訶薩爲阿耨多羅三藐三菩提行佛言若菩
薩摩訶薩行色空行受想行識空行眼空乃
至意行色空乃至法行眼界空乃至意識界
行檀波羅蜜尸羅波羅蜜羼提波羅蜜毘梨耶
波羅蜜禪波羅蜜般若波羅蜜行内空行外
空行内外空行空空行大空行第一義空有
爲空無爲空畢竟空無始空散空諸法空性
空自相空無法空有法空無法有法空行初
禪第二第三第四禪行慈悲喜捨行無量
虚空處無量識處無所有處非有想非無想處
行四念處行四正勤四如意足五根五力七
覺分八聖道分行空三昧行無相無作三昧
行八背捨九次第定行佛十力行四無所畏
行四無礙智行十八不共法行大慈大悲行
淨佛國土行成就衆生行諸辯才行文字
入無文字行諸陀羅尼門行有爲性行無爲
性如阿耨多羅三藐三菩提不作二如是須
菩提菩薩摩訶薩行般若波羅蜜名爲阿耨
多羅三藐三菩提行須菩提白佛言世尊
世尊説言佛何義故名佛佛告須菩提知諸
法實義故名爲佛復次得諸法實相故名爲
佛復次通達實義故名爲佛復次如實知一
切法故名爲佛須菩提言何義故名菩提須
菩提空義是菩提義如義法性義實際義
是菩提義復次須菩提名相言説是菩提
義須菩提菩提實義不可壞不可分別是菩
提義復次須菩提諸法實相不誑不異是菩
提義以是故名菩提復次須菩提是菩提
諸佛所有故名菩提復次須菩提諸佛正遍
知故名爲菩提須菩提白佛言世尊若菩
薩摩訶薩爲是菩提行六波羅蜜乃至行
一切種智於諸法何得何失何増何減何生
何滅何垢何淨佛告須菩提若菩薩摩訶薩
行六波羅蜜乃至行一切種智於諸法無得
無失無増無減無生無滅無垢無淨何以故
菩薩摩訶薩行般若波羅蜜不爲得失増減
生滅淨垢故出須菩提白佛言世尊若菩
薩摩訶薩行般若波羅蜜不爲得失乃至不
爲淨垢故出菩薩摩訶薩云何行般若波羅
蜜能取檀波羅蜜尸羅波羅蜜羼提波羅蜜
毘梨耶波羅蜜禪波羅蜜般若波羅蜜云何
行内空乃至無法有法空云何行禪無量心
無色定云何行四念處乃至八聖道分云何
行空無相無作解脱門云何行佛十力四無
所畏四無礙智十八不共法大慈大悲云何
行菩薩十地云何過聲聞辟支佛地入菩薩
位中佛告須菩提菩薩摩訶薩行般若波羅
蜜時不以二法故行檀波羅蜜尸羅波羅
蜜羼提波羅蜜毘梨耶波羅蜜禪波羅蜜般若
波羅蜜不以二法乃至行一切種智須菩提
言世尊若菩薩摩訶薩不以二法故行檀波
羅蜜乃至般若波羅蜜不以二法故乃至行
一切種智菩薩從初發意乃至後意云何善
根増益佛告須菩提若行二法者善根不得
増益何以故一切凡夫皆依二法不得増
益善根菩薩摩訶薩行不二法從初發意乃
至後意於其中間増益善根以是故菩薩摩
訶薩一切世間天及人阿修羅無能伏無能
壞其善根令墮聲聞辟支佛地及諸衆惡
不善法不能制菩薩令不能行檀波羅蜜増益
善根乃至般若波羅蜜亦如是須菩提菩薩
摩訶薩應如是行般若波羅蜜世尊菩薩摩
訶薩爲善根故行般若波羅蜜不佛言不也
須菩提菩薩摩訶薩亦不爲善根故行般若
波羅蜜亦不爲非善根故行般若波羅蜜何
以故須菩提菩薩摩訶薩法未供養諸佛未
具足善根未得眞知識不能得一切種智須
菩提言世尊云何菩薩摩訶薩供養諸佛具
足善根得眞知識能得一切種智佛告須
菩提菩薩摩訶薩從初發意供養諸佛諸佛
所説十二部經修妬路乃至憂波提舍是菩
薩聞持誦利心觀了達了達故得陀羅尼得
陀羅尼故能起無礙智起無礙智故所生處
乃至薩婆若終不忘失是法亦於諸佛所種
善根爲是善根所護終不墮惡道諸難以是
善根因縁故得深心清淨得深心清淨
故能淨佛國土成就衆生以善根所護故常
不離眞知識所謂諸佛諸菩薩摩訶薩及諸
聲聞能讃歎佛法衆者如是須菩提菩薩摩
訶薩應供養諸佛種善根親近善知識
論釋曰上品中須菩提問佛經常説般若
波羅蜜何以故名般若波羅蜜佛種種因縁
答因此事故此品中復問世尊經常説菩
薩行何等是菩薩行是故須菩提問菩薩行
問曰若般若波羅蜜中攝一切法又般若即
是菩薩行何以故更問答曰一切菩薩道名
菩薩行悉遍知諸法實相智慧名般若波羅
蜜是爲異若般若經菩薩行等共相攝無異
復次有人言菩薩行者菩薩身口意業諸有所
作皆名菩薩行以是事故須菩提但欲分
別菩薩正行故問是故佛答菩薩行者爲阿
耨多羅三藐三菩提諸善行是名菩薩正行
菩薩不善無記及著心行善法非菩薩行但
以悲心故及空智慧爲阿耨多羅三藐三
菩提行是名菩薩行何等是清淨行所謂色
空行受想行識空行乃至有爲性無爲性空
行於是諸法不分別是空是實乃至是有
爲是無爲如阿耨多羅三藐三菩提滅戲
論不二相是名菩薩行無能壞者亦無過
失須菩提聞是菩薩行已歡喜問菩薩行果
報得作佛經常言佛何等是佛義佛答知
諸法實義故名爲佛問曰若爾者阿羅漢辟
支佛及大菩薩是人亦知諸法實義何故不
名爲佛答曰上已説然燈喩於凡夫爲
實於佛不爲實以煩惱習所覆故不名爲
實不能得一切種智斷一切法中疑悔故
不名正智實義如上分別問曰知諸法實
義得諸法實相通達實義一切法如實知
是四有何異答曰有人言義無異名字
異有人言有差別義名諸法實相不生不
滅法相常住如涅槃知是義故名爲佛是
義中常覺悟無錯謬於是義以種種名相
法令衆生解第一實義是故四無礙中別
説義無礙法無礙有人雖得諸法實義不
能通達有二因縁故一者煩惱未盡二者
未得一切智故如須陀洹斯陀含阿那含
未斷煩惱故不能通達阿羅漢辟支佛大
菩薩煩惱雖盡未得一切種智故不能通
達是故説通達實義故名爲佛如實知
一切法者總上三事亦義亦法一切法若
有若無種種了了知故如一切種智義中
説亦知寂滅相亦知有爲相復次菩提名
智佛名智者得是智故名爲智者須菩提
問世尊何等是菩提佛答空如法性實際名
爲菩提空三昧相應實相智慧縁如法性實
際菩提名實智慧三學道未斷煩惱雖有
智慧不名爲菩提三無學人無明永盡無餘
故智慧名菩提二無學人不得一切智正
遍知諸法故不得名阿耨多羅三藐三菩
提唯佛一人智慧名阿耨多羅三藐三菩提
復次名相語言文字故名菩提菩提實義不
可分別破壞復次菩提是如不異常不虚
誑何以故一切衆生智慧轉轉有勝至佛更
無勝者諸法亦轉轉有勝先者虚妄後者
眞實至菩提更無實者是故菩提名爲實
復次如得菩提故名爲佛今以佛得故名
菩提復次有人言盡智知生永盡是名菩
提有人言盡智無生智名菩提有人言無
礙解脱名菩提何以故得是解脱於一切
法皆通達有人言四無礙智是菩提何以
故佛知諸法實相是義無礙知諸法名相
分別是名法無礙分別種種語言使衆生
得解是名辭無礙有所説法教化無窮無
盡是名樂説無礙以四無礙具足利益衆
生故名菩提有人言佛十力四無所畏四無
礙智十八不共法大慈大悲一切種智如是
無量佛法盡名菩提何以故以智慧大故
諸法皆名菩提有人言眞菩提名佛無漏
十智是十智相應受想行識身口業及心不
相應諸行皆名菩提共縁共生共相佐助故
皆名菩提復有人言菩提義無量無邊唯佛
能遍知餘人知其少分譬如轉輪聖王寶藏
中諸寶無能分別知其價者聖王出寶賜
人正可知其所得者此中須菩提問佛菩
提相已更問世尊若菩提畢竟空不壞相菩
薩行六波羅蜜諸法増益何等善根佛答
若菩薩行是菩提實相於一切法無所増
益何況善根何以故般若波羅蜜不爲得
失乃至垢淨故出畢竟清淨故佛可其意
復更問若無増減云何菩薩行般若取檀
波羅蜜等諸菩薩行佛答菩薩雖行是法
不以二法故行畢竟空和合共行是故不
應難復問世尊若菩薩不行二法云何
從初發意乃至後心増長善根佛答若人
行二法即是顛倒不能増長善根如人夢
中雖大得財竟無所得覺已所得多少眞
名爲得佛語須菩提一切凡人皆著二法
故不能増益善根菩薩行諸法實相所謂
不二法從初發心來乃至後心増益善根
無有錯謬是故菩薩一切天人阿修羅無能
壞其善根令墮二乘及餘衆惡亦不能
壞餘惡者慳貪等煩惱破檀波羅蜜諸善法
等復問世尊菩薩爲善根故行般若耶佛
答不爲善不爲不善故行般若問曰不
爲不善根故行般若可爾云何不爲善
根故行答曰此中佛意貴阿耨多羅三藐
三菩提故雖行諸善根爲辦事故行不
以爲貴如筏喩經説善法尚應捨何況不
善法善根是助佛道法若人不爲筏故
渡爲到彼岸故渡此中佛説因縁菩
薩未供養諸佛未得眞知識不能得一
切種智是故雖種善根不以爲貴但爲阿
耨多羅三藐三菩提故須菩提言云何菩薩
雖不爲善根而能供養諸佛乃至得一切
種智佛答菩薩從初發心已來供養諸佛
如經中説供養佛大故但説佛當知已
供養辟支佛乃至住乾慧地凡人爲聞法故
從其聞説十二部經以不能常得師故皆
當受持以喜忘故誦讀令利心觀者常繋
心經卷次第憶念先以語言宣義後得了
達即得陀羅尼陀羅尼有二種一者聞持
陀羅尼二者得諸法實相陀羅尼讀誦修習
常念故得聞持陀羅尼通達義故得實相
陀羅尼住是二陀羅尼門中能生無礙智
爲衆生説法故具足四無礙智問曰若菩
薩有無礙智與佛何異答曰無礙有二種
一眞無礙二名字無礙此中除佛無礙餘
者隨菩薩所得無礙是菩薩讀經等因縁故
所生之處乃至得一切種智終不忘失何
以故深入讀誦諸法故煩惱折薄爲善
根所護故終不墮惡道諸難如盲人爲有
目者所將護故終不墜落溝壑集善根
福徳故得深心清淨深心清淨者慈愛一切
衆生雖怨賊中人亦不加惡所謂奪命
等復次智慧福徳大集故煩惱微少不能遍
覆菩薩善心復次深心者於衆生中得慈
悲心不捨心救度心於諸法中得無常苦
空無我畢竟空心乃至佛不生佛想涅槃
想是名深心清淨深心清淨故能教化衆
生何以故是煩惱薄故不起高心我心瞋
心故衆生愛樂信受其語教化衆生教
化衆生故得淨佛世界如毘摩羅詰佛
國品中説衆生淨故世界清淨爲善根所
護故終不離善知識善知識者諸佛大菩薩
阿羅漢略説善知識相能讃歎三寶者如
是菩薩應供養諸佛種善根親近善知
識何以故如病人應求良醫藥草佛爲良
醫諸善根爲藥草瞻病人爲善知識病者
具此三事故病得除差菩薩亦如是具
此二事滅諸煩惱故能利益衆生
　　大智度論釋種善根品第七十三
經須菩提白佛言世尊菩薩摩訶薩若不供
養諸佛不具足善根不得眞知識當得薩婆
若不佛告須菩提菩薩摩訶薩供養諸佛種
善根得眞知識一切種智尚難得何況不供
養諸佛不種善根不得眞知識須菩提白佛言
世尊菩薩摩訶薩供養諸佛種善根得眞知
識何以故難得一切種智佛告須菩提是
菩薩摩訶薩遠離方便力不從諸佛聞方便
力所種善根不具足不常隨善知識教世尊
何等是方便力菩薩摩訶薩行是方便力得一
切種智佛言菩薩摩訶薩從初發意行檀波
羅蜜應薩婆若念布施佛若辟支佛若聲聞
若人若非人是時不生布施想受者想何以
故觀一切法自相空無生無定相無所轉入
諸法實相所謂一切法無作無起相菩薩以
是方便力故増益善根増益善根故行檀波
羅蜜淨佛國土成就衆生布施不受世間果
報但欲救度一切衆生故行檀波羅蜜復次
須菩提菩薩摩訶薩從初發意行尸羅波羅
蜜應薩婆若念持戒時不墮婬怒癡中亦不
墮諸煩惱纒縛及諸不善破道法若慳貪破
戒瞋恚懈怠亂意愚癡慢大慢慢慢我慢増上
慢不如慢邪慢若聲聞心若辟支佛心何以
故是菩薩摩訶薩觀一切法自相空無生無
定相無所轉入諸法實相所謂一切法無作
無起相菩薩成就是方便力故増益善根増
益善根故行尸羅波羅蜜淨佛國土成就衆
生持戒不受世間果報但欲救度一切衆生
故行尸羅波羅蜜復次須菩提菩薩摩訶
薩從初發意行羼提波羅蜜應薩婆若念方
便力成就故行見諦道思惟道亦不取須
陀洹果斯陀含阿那含阿羅漢果何以故是
菩薩摩訶薩知諸法自相空無生無定相無所
轉雖行是助道法而過聲聞辟支佛地須
菩提是名菩薩無生法忍復次須菩提菩薩
摩訶薩從初發意行毘梨耶波羅蜜入初禪
乃至入第四禪入四無量心四無色定雖出
入諸禪而不受果報何以故是菩薩成就
是方便力故知諸禪定自相空無生無定相
無所轉淨佛國土成就衆生精進不受世間
果報但欲救度一切衆生故行毘梨耶波羅
蜜復次須菩提菩薩摩訶薩從初發意行禪
波羅蜜應薩婆若念入八背捨九次第定亦
不證須陀洹果乃至不證阿羅漢果何以故
是菩薩摩訶薩知諸法自相空無生無定相無
所轉復次須菩提菩薩摩訶薩從初發意行
般若波羅蜜學佛十力四無所畏四無礙智
十八不共法大慈大悲乃至未得一切種智
未淨佛國土未成就衆生於其中間應如是
行何以故是菩薩摩訶薩知諸法自相空
無生無定相無所轉須菩提是菩薩摩訶薩
應如是行般若波羅蜜不受果報
論問曰須菩提何以故作是麁問不供養
諸佛不具足善根不得眞知識當得薩
婆若不答曰有人言若一切諸法無所有性
畢竟空畢竟空中種善根不種善根等無異
若爾者可不供養諸佛不種善根不得
眞知識得薩婆若耶復有人疑言得薩婆
若更有種種門可不須種善根等是故問
佛佛答若供養諸佛種善根得眞知識
尚難得何況不須菩提問以畢竟空中無
有福以非福何以但以福徳故得佛答
以世諦中有福故得須菩提爲衆生著無
所有故問佛以不著有法答所謂精進修
福尚不可得何況不修福如受乞食道人
至一聚落從一家至一家乞食不得見
一餓狗飢臥以杖打之言汝畜生無智我
種種因縁家家求食尚不能得何況汝臥
而望得須菩提問世尊有是供養諸佛等
因縁何故不得其果報佛答離方便故方
便者所謂般若波羅蜜雖見諸佛色身不
以智慧眼見法身雖少種善根而不具
足雖得善知識不親近諮受又佛自説因
縁所謂菩薩從初發意以有無心行檀波
羅蜜有心者所謂應薩婆若心布施念諸
佛種種無量功徳憐愍衆生故布施無心者
若施佛乃至凡人不生三想所謂施者受
者財物何以故施物等一切法自相空從本
已來常不生無定相若一若異若常若無常
等是法自相空故不可轉安住如中故如
是觀即入諸法實相所謂無作無起相一切
法無所能作不生高心無所悕望如是
方便力故能増益善根離不善根教化衆
生淨佛世界布施若多若少不受世間果
報但欲救度一切衆生故菩薩布施衆生
有量有限作是念我先世不行深福徳
今不能廣施衆生我今當深實多行檀波
羅蜜得是果報已能具足利益廣施無量
衆生若今世利若後世利若道徳利無如
是方便菩薩雖供養諸佛種善根得眞知
識尚不得何況不供養餘五波羅蜜亦如
是
大智度論卷第八十五

大智度論釋遍學品第七十
四卷八
十六
　　聖者龍樹菩薩造
　　後秦龜茲國三藏鳩摩羅什譯
經爾時須菩提白佛言世尊是菩薩摩訶薩
大智慧成就行是深法亦不受果報佛告須
菩提如是如是菩薩摩訶薩大智慧成就行
是深般若波羅蜜亦不受果報何以故是
菩薩摩訶薩諸法性中不動故世尊何等諸
法性中不動佛言於無所有性中不動復
次菩薩摩訶薩色性中不動受想行識性中
不動檀波羅蜜性中不動尸羅波羅蜜羼提
波羅蜜毘梨耶波羅蜜禪波羅蜜般若波羅蜜
性中不動四禪性中不動四無量性中不動
四無色定性中不動四念處性中不動乃至
八聖道分性中不動空三昧無相無作三昧
乃至大慈大悲性中不動何以故須菩提是
諸法性即是無所有須菩提以無所有法
不能得所有法須菩提言世尊所有法能得
所有法不佛言不也世尊所有法能得無所
有法不佛言不也世尊無所有法能得無所
有法不佛言不也世尊若無所有不能得所
有所有不能得所有所有不能得無所有無
所有不能得無所有將無世尊不得道耶佛
言有得不以此四句世尊云何有得佛言
非所有非無所有無諸戲論是名得道須菩
提白佛言世尊何等是菩薩摩訶薩戲論佛
告須菩提菩薩摩訶薩觀色若常若無常是
爲戲論觀受想行識若常若無常是爲戲論
觀色若苦若樂受想行識若苦若樂是爲戲
論觀色若我若非我受想行識若我若非我
色若寂滅若不寂滅受想行識若寂滅若不寂
滅是爲戲論苦聖諦應見集聖諦應斷
滅聖諦應證道聖諦應修是爲戲論應修四
禪四無量心四無色定是爲戲論應修四念
處四正勤四如意足五根五力七覺分八聖道
分是爲戲論應修空解脱門無相解脱門無
作解脱門是爲戲論應修八背捨九次第定
是爲戲論我當過須陀洹果斯陀含果阿那
含果阿羅漢果辟支佛道是爲戲論我當具
足菩薩十地是爲戲論我當入菩薩位是爲
戲論我當淨佛國土是爲戲論我當成就
衆生是爲戲論我當生佛十力四無所畏四
無礙智十八不共法是爲戲論我當得一切
種智是爲戲論我當斷一切煩惱習是爲
戲論須菩提是菩薩摩訶薩行般若波羅蜜
時色若常若無常不可戲論故不應戲論受
想行識若常若無常不可戲論故不應戲論
乃至一切種智不可戲論故不應戲論何以
故性不戲論性無性不戲論無性離性無性
更無法可得所謂戲論者戲論法戲論處以
是故須菩提色無戲論受想行識乃至一切
種智無戲論如是須菩提菩薩摩訶薩應行
無戲論般若波羅蜜須菩提白佛言世尊云
何色不可戲論乃至一切種智不可戲論佛
告須菩提色性無乃至一切種智性無須
菩提若法性無即是無戲論以是故色不可
戲論乃至一切種智不可戲論須菩提若菩
薩摩訶薩能如是行無戲論般若波羅蜜是
時得入菩薩位須菩提白佛言世尊若諸
法無有性菩薩行何等道入菩薩位爲用聲
聞道爲用辟支佛道爲用佛道佛告須菩
提不以聲聞道不以辟支佛道不以佛
道得入菩薩位菩薩摩訶薩遍學諸道得入
菩薩位須菩提譬如八人先學諸道然後入
正位未得果而先生果道菩薩亦如是先
遍學諸道然後入菩薩位亦未得一切種智而
先生金剛三昧爾時以一念相應慧得一切種
智須菩提白佛言世尊若菩薩摩訶薩遍學
諸道入菩薩位者八人向須陀洹得須陀洹
向斯陀含得斯陀含向阿那含得阿那含向
阿羅漢得阿羅漢辟支佛道佛道是諸道各
各異世尊若菩薩摩訶薩遍學諸道然後入
菩薩位者是菩薩若生八道應作八人生見
道應作須陀洹生思惟道應作斯陀含作阿
那含作阿羅漢若生辟支佛道作辟支佛世
尊若菩薩摩訶薩作八人然後入菩薩位無
有是處不入菩薩位得一切種智亦無是處
作須陀洹乃至作辟支佛然後入菩薩位亦
無是處不入菩薩位得一切種智亦無是處
世尊我云何當知菩薩摩訶薩遍學諸道得
入菩薩位佛告須菩提如是如是若菩薩
摩訶薩作八人得須陀洹果乃至得阿羅漢
果得辟支佛道然後入菩薩位無有是處
不入菩薩位當得一切種智無有是處須菩
提若菩薩摩訶薩從初發意行六波羅蜜時
以智觀過八地何等八地乾慧地性地八人
地見地薄地離欲地已辦地辟支佛地以道
種智入菩薩位入菩薩位已以一切種智斷
一切煩惱習須菩提是八人若智若斷是
菩薩無生法忍須陀洹若智若斷斯陀含若
智若斷阿那含若智若斷阿羅漢若智若斷
辟支佛若智若斷皆是菩薩忍菩薩學如是
聲聞辟支佛道以道種智入菩薩位入菩薩
位已以一切種智斷一切煩惱習得佛道如
是須菩提菩薩摩訶薩遍學諸道具足應得
阿耨多羅三藐三菩提得阿耨多羅三藐三
菩提已以果饒益衆生須菩提白佛言世尊
世尊所説道聲聞道辟支佛道佛道何等是
菩薩道種智佛告須菩提菩薩摩訶薩應生
一切道種淨智須菩提何等是道種淨智
若諸法相貎所可顯示法菩薩應正知正
知已爲他演説開示令諸衆生得解是菩
薩摩訶薩應解一切音聲語言以是音聲説
法遍滿三千大千世界如響相以是故須菩
提菩薩摩訶薩應先具足學一切道道智具
足已應分別知衆生深心所謂地獄衆生地
獄道地獄因地獄果應知應障畜生餓鬼道
畜生餓鬼因畜生餓鬼果應知應障諸龍鬼
神犍闥婆緊那羅摩睺羅伽阿修羅道因果
應知應障人道因果應知諸天道因果應知
四天王天三十三天夜摩天兜率陀天化樂天
他化自在天梵天光音天遍淨天廣果天無
想天阿婆羅呵天無熱天易見天喜見天阿
迦尼吒天道因果應知無邊虚空處無邊識
處無所有處非有想非無想處道因果應知
四念處四正勤四如意足五根五力七覺分八
聖道分因果應知空解脱門無相解脱門無
作解脱門佛十力四無所畏四無礙智十八
不共法大慈大悲因果應知菩薩以是道令
衆生入須陀洹道乃至阿羅漢辟支佛道乃
至阿耨多羅三藐三菩提道須菩提是名菩
薩摩訶薩淨道種智菩薩學是道種智已入
衆生深心相入已隨衆生心如應説法所言
不虚何以故是菩薩摩訶薩善知衆生根相
知一切衆生心心數法生死所趣須菩提菩
薩摩訶薩如是應行道般若波羅蜜何以故
一切諸善助道法皆入般若波羅蜜中諸菩
薩摩訶薩聲聞辟支佛所應行須菩提白佛
言世尊若四念處乃至阿耨多羅三藐三菩
提是一切法皆不合不散無色無形無對一
相所謂無相世尊云何是助道法能取阿
耨多羅三藐三菩提世尊是不合不散無色
無形無對一相所謂無相法無所取無所捨
譬如虚空無取無捨佛言如是如是須菩提
諸法自相空無所取無所捨須菩提有衆
生不知諸法自相空爲是衆生故顯示助道
法能至阿耨多羅三藐三菩提復次須菩提
所有色受想行識所有檀波羅蜜尸羅波羅
蜜羼提波羅蜜毘梨耶波羅蜜禪波羅蜜般若
波羅蜜所有内空外空乃至無法有法空初
禪乃至非有想非無想處四處念乃至八聖
道分三解脱門八背捨九次第定佛十力四
無所畏四無礙智十八不共法大慈大悲一
切種智等諸法於是聖法中皆不合不散無
色無形無對一相所謂無相以世俗法故
爲衆生説令解非以第一義須菩提於是
一切法中菩薩摩訶薩以智見如法應學學
已分別諸法應用不應用須菩提言世尊何
等法菩薩分別已應用不應用佛言聲聞辟
支佛法分別知不應用一切種智分別知應
用如是須菩提菩薩摩訶薩於是聖法中應
學般若波羅蜜須菩提白佛言世尊何以
故説名聖法何等是聖法佛告須菩提諸聲
聞辟支佛法諸菩薩摩訶薩及諸佛於欲瞋
癡不合不散身見戒取疑不合不散欲染瞋
恚不合不散色染無色染掉慢無明不合不
散初禪乃至第四禪不合不散慈悲喜捨虚
空處乃至非有想非無想處不合不散四念
處乃至八聖道分不合不散内空乃至大悲
有爲性無爲性不合不散何以故是一切法
皆無色無形無對一相所謂無相無色法與
無色法不合不散無形法與無形法不合不
散無對法與無對法不合不散一相法與一
相法不合不散無相法與無相法不合不散
須菩提是無色無形無對一相所謂無相般
若波羅蜜諸菩薩摩訶薩應學學已不得諸
法相須菩提白佛言世尊菩薩摩訶薩不
學色相耶不學受想行識相耶不學眼相乃
至意相不學色相乃至法相不學地種相乃
至識種相不學檀波羅蜜相尸羅波羅蜜羼
提波羅蜜毘梨耶波羅蜜禪波羅蜜般若波羅
蜜相不學内空乃至無法有法空相不學初
禪相乃至第四禪相不學慈相乃至捨相不
學無邊空相乃至非有想非無想相不學四
念處相乃至八聖道分相不學空三昧相無
相無作三昧相不學八背捨九次第定相不
學佛十力相四無所畏四無礙智相十八不
共法相大慈大悲相不學苦聖諦相集滅道
聖諦相不學逆順十二因縁相不學有爲性
相無爲性相耶世尊若不學諸法相菩薩
摩訶薩云何學諸法相若有爲若無爲學已
過聲聞辟支佛地若不過聲聞辟支佛地云
何入菩薩位若不入菩薩位云何當得一切
種智若不得一切種智云何當轉法輪若
不轉法輪云何以三乘度衆生生死佛告須
菩提若諸法實有相菩薩應學是相須菩提
以一切法實無有相無色無形無對一相所
謂無相以是故須菩提菩薩摩訶薩不學
相不學無相何以故有佛無佛諸法一相性
常住須菩提白佛言世尊若一切法非有
相非無相菩薩摩訶薩云何修般若波羅蜜
若不修般若波羅蜜不能過聲聞辟支佛地
若不過聲聞辟支佛地不能入菩薩位若不
入菩薩位不得無生法忍若不得無生法忍
不能得諸菩薩神通若不得菩薩神通不能
淨佛國土成就衆生若不淨佛國土成就衆
生不能得一切種智若不得一切種智不能
轉法輪若不轉法輪不能令衆生得須陀洹
果斯陀含阿那含阿羅漢果辟支佛道不能
令得阿耨多羅三藐三菩提亦不能令衆生
得布施福亦不能令得持戒修定福佛告須
菩提如是如是諸法無相非一相非異相若
修無相是修般若波羅蜜須菩提言世尊云
何修無相是修般若波羅蜜佛言修諸法壞
是修般若波羅蜜世尊云何修諸法壞是修
般若波羅蜜佛言修色壞是修般若波羅蜜
修受想行識壞是修般若波羅蜜修眼壞耳
鼻舌身意法壞是修般若波羅蜜修色法壞
聲香味觸法壞是修般若波羅蜜修不淨觀
壞是修般若波羅蜜修初禪壞第二第三第
四禪壞是修般若波羅蜜修慈悲喜捨壞是
修般若波羅蜜修無邊空處無邊識處無所
有處非有想非無想處壞是修般若波羅蜜
修念佛念法念僧念戒念捨念天念滅念安
般壞是修般若波羅蜜修無常相苦相無我
相空相集相因相生相縁相閉相滅相妙相出
相道相正相迹相離相壞是修般若波羅蜜
修十二因縁壞修我相衆生相壽命相壞
乃至修知者見者相壞是修般若波羅蜜修
常相樂相淨相我相壞是修般若波羅蜜修
四念處乃至八聖道分壞是修般若波羅蜜
修空三昧無相三昧無作三昧壞是修般若波
羅蜜修八背捨九次第定壞是修般若波羅
蜜修有覺有觀三昧無覺有觀三昧無覺無
觀三昧壞是修般若波羅蜜修苦聖諦集聖
諦滅聖諦道聖諦壞是修般若波羅蜜修苦
智集智滅智道智壞是修般若波羅蜜修盡
智無生智壞是修般若波羅蜜修法智比智
世智他心智壞是修般若波羅蜜修檀波羅
蜜壞是修般若波羅蜜修尸羅波羅蜜羼提
波羅蜜毘梨耶波羅蜜禪波羅蜜般若波羅蜜
壞是修般若波羅蜜修内空外空内外空
空空大空第一義空有爲空無爲空畢竟空無
始空散空性空諸法空自相空不可得空無法
空有法空無法有法空壞是修般若波羅蜜
修佛十力四無所畏四無礙智十八不共法
壞是修般若波羅蜜修須陀洹果斯陀含果
阿那含果阿羅漢果辟支佛道壞是修般若
波羅蜜修一切智壞是修般若波羅蜜修斷
一切煩惱習壞是修般若波羅蜜須菩提白
佛言世尊云何名修色壞乃至修斷一切煩
惱習壞是修般若波羅蜜佛告須菩提菩
薩摩訶薩行般若波羅蜜時不念有色法是
修般若波羅蜜不念有受想行識乃至不念
有壞一切煩惱習法是爲修般若波羅蜜
何以故有法念者不修般若波羅蜜須菩提
有法念者不修檀波羅蜜尸羅波羅蜜羼提波
羅蜜毘梨耶波羅蜜禪波羅蜜般若波羅蜜
何以故須菩提是人著法不行檀波羅蜜乃
至般若波羅蜜如是著者無有解脱無有道
無有涅槃有法念者不修四念處四正勤四
如意足五根五力七覺分八聖道分不修空
三昧乃至不修一切種智何以故是人著法
故須菩提白佛言世尊何等是有法何等是
無法佛告須菩提二者是有法不二者是
無法世尊何等是二佛言色相是二受想
行識相是二眼相乃至意相是二色相乃至
法相是二檀波羅蜜乃至佛相阿耨多羅三
藐三菩提相有爲無爲性相是二須菩提一
切相皆是二一切二皆是有法適有法便有
生死適有生死不得離生老病死憂悲苦惱
以是因縁故須菩提當知二相者無有檀
波羅蜜乃至般若波羅蜜無有道無有果乃
至無有順忍何況見色相乃至見一切種智
相若無修道云何得須陀洹果乃至阿羅漢
果辟支佛道阿耨多羅三藐三菩提及斷一
切煩惱習
論釋曰佛説菩薩行六波羅蜜不受世間
果報須菩提歎未曾有白佛言世尊是菩
薩大智慧成就行是深法能作因而不受
果是菩薩爲大利故不受小報佛可其
意已更自説因縁所謂菩薩於諸法性中
不動諸法性者無所有畢竟空如法性實
際菩薩定心安住是中不動須菩提問世
尊何等性中不動佛答色性中不動乃至
大慈悲等性中不動何以故是諸法性衆
因縁生故不自在無定相無定相故無所
有諸法者所謂色等法因是色等法故説
無爲是故無爲法亦無所有何以故不可
以無所有法得所有法須菩提言若無所有
不能得所有者豈可以所有法得所有
法耶佛答不何以故無所有法一切聖人
所稱讃所住處尚不能有所得何況所有
法所有法得無所有不佛言不何以故所
有無所有二倶有過故言不可以無所有
得無所有不佛言不何以故所有法有生
相住相以虚誑故尚無所得何況無所有
從本已來畢竟空而有所得此中須菩提更
問世尊若以四句皆不得將無道無得
果耶佛答實有得道法但不以是四句何
以故四句有如上失故若離是四句戲論
即是道復問世尊何等是菩薩戲論相佛答
色等若常若無常是菩薩戲論何以故若常
則不生不滅無罪福好醜無常亦不然何
以故因常説無常常既不可得何況無常
復次若無常定是色等實相亦不應有業因
縁果報何以故色等諸法念念滅失故若
業因縁果報滅則不名無常相如是等種
種因縁故無常非是色等實相如先破無
常中説乃至作是念我當斷一切煩惱習
是爲戲論色等諸法不可戲論而凡夫人
戲論諸法菩薩於不可戲論隨法不戲論
何以故自性不能戲論自性所以者何性
從因縁生故但有假名云何能戲論若性
不能戲論何況無性離性無性更無第三
法可戲論所謂戲論者戲論法戲論處是法
皆不可得須菩提色等法是不可戲論相如
是菩薩應行無戲論般若波羅蜜復次佛自
説不可戲論因縁色等法無性若法無性即
是不可戲論若菩薩能行是不可戲論般若
便得入菩薩位須菩提意無戲論是三乘
道菩薩以何道入無戲論菩薩位佛答皆
言不何以故菩薩大乘人故不應用二乘
道六波羅蜜未具足故不能用佛道此
中佛自説因縁菩薩應遍學諸道入菩薩
位此中説譬喩如見諦道中八人先時遍
學諸道入正位而未得須陀洹果菩薩亦
如是先遍學諸道入菩薩位而未得一
切種智果若菩薩住金剛三昧以一念相應
慧得一切種智果須菩提問世尊若菩薩
遍學諸道然後入菩薩位是諸道各各異
若菩薩遍學是諸道若生八道即是八人
乃至生辟支佛道即是辟支佛世尊若菩薩
作八人乃至作辟支佛然後入菩薩位無
有是處若不入菩薩位得一切種智亦無
有是處我當云何知菩薩遍學諸道入
菩薩位佛可其意已更自説因縁菩薩初
發意行六波羅蜜時以智見觀入八地直
過如人親親繋獄故入而看之亦不與同
著杻械菩薩欲具足道種智故入菩薩
位遍觀諸道入菩薩位入菩薩位已得
一切種智斷煩惱習佛示須菩提二乘人
於諸佛菩薩智慧得少氣分是故八人若智
若斷乃至辟支佛若智若斷皆是菩薩無生
法忍智名學人八智無學或九或十斷名
斷十種結使所謂上下分十結須陀洹斯
陀含略説斷三結廣説斷八十八結阿那
含略説斷五下分結廣説斷九十二阿羅
漢略説三漏盡廣説斷一切煩惱是名智斷
智斷皆是菩薩忍聲聞人以四諦得道菩
薩以一諦入道佛説是四諦皆是一諦分
別故有四是四諦二乘智斷皆在一諦中菩
薩先住柔順忍中學無生無滅亦非無生
非無滅離有見無見有無見非有非無見等
滅諸戲論得無生忍無生忍者佛後品中自
説乃至作佛常不生惡心是故名無生忍
論者言得是忍觀一切法畢竟空斷縁心
心數不生是名無生忍又復言能過聲聞
辟支佛智慧名無生忍聲聞辟支佛智慧
觀色等五衆生滅心厭離欲得解脱菩薩
以大福徳智慧觀生滅時心不怖畏如小
乘人菩薩以慧眼求生滅實定相不可得
如先破生品中説但以肉眼麁心見有無
常生滅凡夫人於諸法中著常見是所著
法還歸無常衆生得憂悲苦惱是故佛説欲
離憂苦莫觀常相是無常破常顛倒故
不爲著無常故説是故菩薩捨生滅觀入
不生不滅中問曰若入不生不滅不生不滅
即復是常云何得離常顛倒答曰如無常
有二種一者破常顛到不著無常二者
著無常生戲論無生忍亦如是一者雖破
生滅不著無生無滅故不墮常顛倒二
者著不生滅故墮常顛倒眞無生者滅諸
觀語言道斷觀一切法如涅槃相從本已
來常自無生非以智慧觀故令無生得是
無生無滅畢竟清淨無常觀尚不取何況生
滅如是等相名無生法忍得是無生忍故
即入菩薩位入菩薩位已以一切種智斷
煩惱及習種種因縁度一切衆生如好果樹
多所饒益須菩提白佛言世尊何等是菩
薩道種智佛答菩薩住無生忍法得諸
法實相從實相起取諸法名相語言既自
善解無衆生説令得開悟菩薩福徳因縁
故解一切衆生音聲語言以是音聲遍三
千大千世界亦不著是聲知如響相是音
聲即是梵音相以是故菩薩應知一切道
遍觀衆生心知其本末以善法利益遮
不善法如經中廣説菩薩先知諸法實相
故於二乘道入出自在觀已直過入菩薩
位爲度衆生故起道慧欲爲衆生説法
解一切衆生語言音聲以梵音聲説法所
謂遮惡道開善道惡道者三惡道善道者
三善道人天阿修羅種種因縁呵惡道讃
善道遮惡道者所謂地獄道地獄因地獄
果地獄如先説地獄道者上不善道地獄因
者三毒貪欲増長起貪嫉不善道瞋恚増長
起恚惱不善道愚癡増長起邪見不善道
三毒三不善道因三不善道是七不善道因
地獄果者以是因故受地獄身身心受種
種苦惱是名果菩薩應示衆生地獄果然
後爲説法令斷地獄道及因果十不善道
有上中下上者地獄中者畜生下者餓鬼十
善道亦有上中下上者天中者人下者鬼神
住十善道能離欲生色界離色生無色界
三惡道中常受苦故言應知應遮天人中
有得道因縁爲涅槃故或時應遮以不定
故不説餘助道法故不應説遮乃至阿耨
多羅三藐三菩提菩薩能如是分別已知衆
生應以小乘法度者以小乘法而度之
應以大乘法度者以大乘法而度之是
菩薩知衆生深心數事及宿命業因縁又知
未來世果報因縁又知衆生可化時節及
知處所諸餘可度因縁盡皆知之是故所
説不虚如是道種慧及諸助道法皆攝在
般若中是故菩薩當行道慧般若須菩提
白佛言若助道法菩提是法皆不合不散
無色無形無對一相所謂無相是助道法皆
空云何能取阿耨多羅三藐三菩提空無所
有法應無取無捨譬如虚空無法故無
取無捨須菩提所説眞實無著心故佛可
言如是如是更説因縁有衆生不知如
是諸法自相空故爲分別是助道法能得
阿耨多羅三藐三菩提須菩提非但三十七
品空不合不散所有色等乃至一切種智於
聖法中亦自相空不合不散不合不散者是
畢竟空義如此中説一相所謂無相是法
雖空以世諦故爲衆生説欲令得入聖
法非第一義是中菩薩皆應以知見學是
法初知名知後深入名見知名未了見
名已了問曰知見有何差別答曰有人
言有知非見有見非知有亦知亦見
有非知非見有知非見者盡智無生智
除世間正見及五見餘慧皆名知是慧非
見見非知者五見世間正見見諦道中八
忍是見非知餘無漏慧亦名知亦名見
離是見知餘法非見非知復次有人言定
心名爲見定未定通名爲知如轉法輪經
中説苦諦知已應見知已分別知是法應
見是苦諦是法應斷是集諦是法應證是
滅諦是法應修是道諦或知煩惱斷名
爲見如九斷知須菩提聞般若異名字
所謂聖法故問何等是聖法佛答聖法中諸
賢聖若佛若辟支佛聲聞等以欲等諸法不
合不散不合者一切煩惱名顛倒顛倒即無
所有若無所有云何可合若不合云何有
散不合故不輕凡人不散故不自高於一
切衆生不憎不愛又復此中佛自説不合不
散因縁所謂是法皆無色無形無對一相所
謂無相無色與無色法不合不散乃至無相
法與無相法不合不散何以故是法皆一性
故自性不與自性合是名一相無相般若
波羅蜜菩薩應學學已無法可得相須菩
提白佛言世尊菩薩不學色相耶乃至不
學有爲無爲相耶世尊若不學是諸法相
云何經中説菩薩先學諸法相後過聲聞辟
支佛地若不過聲聞辟支佛地云何入菩
薩位如此中廣説佛告須菩提若諸法實
有相應當學是相須菩提一切法實無相
是故菩薩不應學相無相亦不應學以取
相故破相事如問相品中説有佛無佛諸法
常住一相所謂無相須菩提從佛聞一切法
無相今還問佛世尊若一切法非有相非
無相云何菩薩修般若若有無相因無相
可修般若今相以無相皆無因何事得修
般若若不修般若不能得過聲聞辟支
佛地乃至不能安立於三福田佛可其言
如是如是而更説修般若因縁所謂菩薩
不以修相故是修般若修無相故是修般
若復問世尊云何修無相是修般若若無
相云何可修佛答修諸法壞是修般若以
諸法壞故無相相亦壞譬如車分壞故車相
亦滅又如輪分壞故輪相亦滅如是乃至
微塵世尊何等是諸法可破壞者佛答修
色法壞即是修般若波羅蜜乃至修斷一切
煩惱習壞即是修般若波羅蜜須菩提白
佛云何修色壞乃至修斷一切煩惱習壞
是修般若佛答菩薩一心念薩婆若憐愍
衆生欲得正行般若波羅蜜不念色是有
法如是修是修般若以色是定實有相過
故所以者何佛此中自説因縁有相者不
修般若般若中無法尚無何況有法是人
不修般若波羅蜜亦不修五波羅蜜是人
著有法戲論不修布施等如是著者無有
解脱無道無涅槃無三解脱門故言無解
脱無聖人空法故言無道無道故言無
涅槃問曰何以故無道答曰是人戲論諸
法不厭老病死著法故生邪見邪見故不
能如實觀身不淨等不能觀身故不修
身念處不修身念處故不能修受心法
念處不修四念處故不能修乃至一切種
智何以故著有法故須菩提問佛世尊何
等是有法何等是無法凡人或於有法中生
無想無法中生有想欲分別是事故問佛
答二相是有不二相是無復問何等是二相
佛答取色相即是二如先品中説離色無
眼離眼無色乃至有爲無爲性何以故離
有爲不得説無爲離無爲不得説有爲
實相是故是二法不得相離凡人謂此爲
二是故顛倒佛略説二相一切法中取相
皆是二一切二皆是有適有便有生死何以
故有中生著心著心因縁生諸煩惱煩惱
因縁往來生死生死因縁憂悲苦惱是故説
適有法便有生死有生死不得免老病憂
苦須菩提以是當知二相人無有檀波羅
蜜乃至無有順忍何況見色實相乃至見
一切種智實相是人若不見色等諸法實
相則無修道云何有須陀洹果乃至斷一
切煩惱習六波羅蜜有二種世間出世間此
人無有出世間六波羅蜜故是故説是有
相人無有六波羅蜜若有者但有世間波
羅蜜此中不説世間波羅蜜聲聞道果尚
無何況有佛道問曰順忍是何等順忍答
曰是小乘順忍小乘順忍尚無何況大乘問
曰頂法已能不退何以説乃至忍法答曰
聲聞法中亦説頂墮摩訶衍亦説頂墮汝何
以故言頂法不墮有人言雖頂法不墮不
牢固不能一定故不説忍是久住已入
正定雖未得無漏而與無漏同以隨順
苦法忍故名爲忍未曾見是法故見便能
忍是故名忍是人於諸佛聖人爲小於凡
夫爲大見色有二種一者見色實相了
了二者斷繋諸色煩惱故名爲見如色乃
至一切種智一切煩惱習事亦如是若人見
色修道尚無何況能得修須陀洹果乃至
斷煩惱習
大智度論釋次第學品第七十五
經爾時須菩提白佛言世尊若有法相者
尚不得順忍何況得道世尊若無法相者
當得順忍不若乾慧地若性地若八人地若
見地若薄地若離欲地若已辦地若辟支佛
地若菩薩地若佛地若修道因是修道當斷
煩惱不以是煩惱故不得過聲聞辟支佛地
入菩薩位若不入菩薩位則不得一切種智
不得一切種智則不能得斷一切煩惱習世
尊若無有法是諸法則不生若不生是諸
法則不能得一切種智佛告須菩提如是如
是若無有法者則有順忍乃至斷一切煩惱
習須菩提白佛言世尊菩薩摩訶薩行般
若波羅蜜時有法相不所謂色相乃至識相
眼相乃至意相色相乃至法相眼界相乃至
意識界相四念處相乃至一切種智相若色
相若色斷相乃至識相識斷相十二入十八
界亦如是若無明相若無明斷相乃至憂悲
愁惱相憂悲愁惱斷相若欲相若欲斷相若
瞋相若瞋斷相若癡相若癡斷相若苦相若
苦斷相若集相若集斷相若滅相若滅
斷相若道相若道斷相乃至一切種智相斷
一切煩惱習相佛言不也須菩提菩薩摩
訶薩行般若波羅蜜時無有法相非法相即
是菩薩順忍若無有法相無有非法相即
是修道亦是道果須菩提菩薩摩訶薩有法
是菩薩道無法是菩薩果以是因縁故當
知一切法無所有性須菩提白佛言世尊若
一切法無所有性佛云何知一切法無所有
性故得成佛於一切法得自在力佛告須菩
提如是如是一切法無所有性我本行菩
薩道修六波羅蜜離諸欲離惡不善法有覺
有觀離生喜樂入初禪乃至入第四禪於
是諸禪及支取相不念有是禪不受禪味
不得是禪無染清淨行四禪我於是諸禪不
受果報依四禪住起五神通身通天耳知他
人心宿命通天眼證於諸神通不取相不念
有是神通不受神通味不得是神通我於是
五神通不分別行須菩提我爾時用一念相
應慧得阿耨多羅三藐三菩提所謂是苦聖
諦是集是滅是道聖諦成就十力四無所畏
四無礙智十八不共法大慈大悲得作佛分
別三聚衆生正定邪定不定須菩提白佛言
云何世尊於諸法無所有性中起四禪六神
通亦無衆生而分別作三聚佛言須菩提
若諸欲惡不善法當有性若自性若他性我
本爲菩薩行時不能觀諸欲惡不善法無所
有性入初禪以諸欲惡不善法無所有性若
自性若他性皆是無所有性故我本行菩薩
道時離諸欲惡不善法入初禪乃至入第四
禪須菩提若諸神通有性若自性若他性
我不能知是神通無所有性得阿耨多羅三藐
三菩提須菩提以神通無有性若自性若
他性皆無所有性以是故諸佛於神通知無
所有性得阿耨多羅三藐三菩提
論問曰諸法空一義何以故須菩提種種
因縁重問此中問有法相者不得順忍乃
至若不生是諸法不能得薩婆若答曰是
諸法畢竟空義甚深難解説者尚難何況受
者行者是故須菩提以般若垂訖恐人多
疑多惑故種種因縁重問復次所問義雖
一所因處異或問世尊若一切法空云何分
別有五道或問若一切無所有相云何分別
有三乘或問世尊有相者乃至不得順忍
云何當觀八地入菩薩位如是等種種問
異門故義得差別般若無一定相故佛可
須菩提意如是如是須菩提先問順忍者
是小乘順忍今須菩提問菩薩順忍法若菩
薩行般若時有法相不佛答菩薩行般若
時無法生相若有若無何以故見有無
二倶有過故則是菩薩順忍於一切法中
不生有相即是修道須菩提有法是菩薩
道無法是果有法名有爲法無法是無爲
法行有爲八聖道斷諸煩惱得無爲果復
次有人言五波羅蜜名有法是菩薩道般
若波羅蜜畢竟空故無有法是菩薩果有人
言般若波羅蜜智慧相有爲法故是爲道如
法性實際不從因縁生常有故名爲果如
是等有無法差別以是因縁故須菩提當
知一切法皆是無所有性名爲無法復問世
尊若一切法無所有性佛云何於無所有性
中正知得阿耨多羅三藐三菩提於諸法
中得自在佛可其言菩薩以無所有智合
行一切法能斷一切著故得阿耨多羅三
藐三菩提此中佛自引爲證我本爲菩薩
時行六波羅蜜離欲離惡不善法有覺有
觀離生喜樂入初禪離欲者離五欲離惡不
善法者離五蓋將人入惡道名爲惡障
善法故名不善有覺有觀初禪所攝善覺觀
離生喜樂者捨離五欲生喜樂喜樂者色界
中有二種樂一者有喜樂二者無喜樂喜樂
初禪二禪中無喜樂三禪中初禪二禪倶有
喜樂有何差別初禪中喜樂從離欲故生
二禪喜樂從定生問曰亦離初禪煩惱得
二禪何以不説離生答曰欲界中散亂故
無定稱行者能離欲故名爲離生初禪中
有定二禪因初禪定生故名爲定生復次
欲界煩惱不善相故障初禪行者欲離大
障故是故説離生色界煩惱名無記爲患
微弱以覺觀因縁故失禪是故佛説滅諸
覺觀内心清淨故得二禪三禪四禪如先
説我於是諸禪支取相得已不念有是禪
初習禪時取相乃至得得已恐著味故觀
無常不念有是禪不得是禪定相亦不
受味無染心行四禪異於外道於是諸
禪修不受果報禪依四禪住起五神通亦
如禪法不受其味宿命通故知一切衆生
本業因縁來生是間天眼通力故見衆生未
來世所生之處隨其業行知一切衆生本
末已心生大悲云何斷衆生生死相續苦
爾時心迴向入漏盡通即時以一念相應慧
得阿耨多羅三藐三菩提所謂是苦相苦因
是愛愛斷苦盡爲到苦盡是道通達四諦
故得十力四無所畏四無礙智十八不共法
分別衆生作三聚住三神通度是衆生所
謂天耳知他心身通爲衆生説法令度生
死須菩提復問若諸法無所有云何佛爲菩
薩時起四禪六神通若無衆生云何分別
衆生作三聚佛答諸欲諸惡若當有性若
自性若他性我本爲菩薩時不能觀諸欲
惡不善法無所有性入初禪佛意若諸欲不
善法有定性實法若多若少自相者若自身
中若有淨常等性性有二種若自性若他
性自性名自身不淨性他性名衣服等莊
嚴身具此皆無常虚誑苦惱因縁内外五欲
中無有常樂我淨實若有者我本行菩薩
道時不能觀五欲空無所有性入初禪
今欲惡不善法無有實性若自性若他性
是故我爲菩薩時離五欲惡不善法入初
禪乃至入第四禪若諸神通有性若自性
若他性我本行菩薩時不能知神通無所
有故得阿耨多羅三藐三菩提須菩提問若
諸法定無所有性空佛云何於諸法中得
自在力佛答我以四禪故於諸煩惱得解
脱六神通故於諸法得自在度衆生須菩
提意以四禪六神通是有云何於空得自在
力佛示我觀五欲等空虚誑無定相故不
著此禪而起諸神通諸禪有相有量故可
捨得阿耨多羅三藐三菩提初離欲時以無
所有性爲因得阿耨多羅三藐三菩提果
亦無所有若禪定空阿耨多羅三藐三菩提
不空可有是難今皆空故不應有難
大智度論卷第八十六

大智度論釋次第學品第七十
五之餘卷八
十七
　　聖者龍樹菩薩造
　　後秦龜茲國三藏鳩摩羅什譯
經須菩提言世尊若菩薩摩訶薩知諸法無
所有性因四禪五神通得阿耨多羅三藐三
菩提世尊新學菩薩摩訶薩云何於諸法無
所有性中次第行次第學次第道以是次第
行次第學次第道得阿耨多羅三藐三菩提
佛告須菩提菩薩摩訶薩若初從諸佛聞若
從多供養諸佛菩薩聞若諸阿羅漢若諸阿
那含若諸斯陀含若諸須陀洹所聞得無所
有故是佛得無所有故是阿羅漢阿那含斯
陀含須陀洹一切賢聖皆以得無所有故有
名一切有爲作法無所有性乃至無有如毫
末許所有是菩薩摩訶薩聞是已作是念若
一切法無所有性得無所有故是佛乃至
得無所有故是須陀洹我若當得阿耨多羅三
藐三菩提若不得一切法常無有性我何以
不發心得阿耨多羅三藐三菩提得阿耨多羅
三藐三菩提已一切衆生行於有相當令住
無所有中須菩提菩薩摩訶薩如是思惟
已發阿耨多羅三藐三菩提心爲度一切衆
生故菩薩摩訶薩所行次第行次第學次第
道者如過去諸菩薩摩訶薩所行道得阿耨
多羅三藐三菩提是新發意菩薩應學六波
羅蜜所謂檀波羅蜜尸羅波羅蜜羼提波羅
蜜毘梨耶波羅蜜禪波羅蜜般若波羅蜜是
菩薩摩訶薩若行檀波羅蜜時自行布施亦
教人行布施讃歎行布施功徳歡喜讃歎
行布施者以是布施因縁故得大財富是菩
薩遠離慳心布施衆生飮食衣服香華瓔珞
房舍臥具燈燭種種資生所須盡給與之菩薩
摩訶薩行是布施及持戒生天人中得大尊
貴以是持戒布施故得禪定衆以是布施持
戒禪定故得智慧衆解脱衆解脱知見衆是
菩薩因是布施持戒禪定衆智慧衆解脱衆解
脱知見衆故過聲聞辟支佛地入菩薩位入
菩薩位已得淨佛國土成就衆生得一切種
智得一切種智已轉法輪轉法輪已以三乘
法度脱衆生生死如是須菩提菩薩以是布
施次第行次第學次第道是皆不可得何
以故自性無所有故復次須菩提菩薩摩訶
薩從初發意自行持戒教人持戒讃歎持戒
功徳歡喜讃歎行持戒者持戒因縁故生天
人中得大尊貴見貧窮者施以財物不持戒
者教令持戒亂意者教令禪定愚癡者教令
智慧無解脱者教令解脱無解脱知見者教
令解脱知見以是持戒禪定智慧解脱解脱
知見故過聲聞辟支佛地入菩薩位入菩薩
位已得淨佛國土淨佛國土已成就衆生成
就衆生已得一切種智得一切種智已轉法
輪轉法輪已以三乘法度脱衆生如是須
菩提菩薩以是持戒次第行次第學次第道
是事皆不可得何以故一切法自性無所有
故復次須菩提菩薩摩訶薩從初以來自
行羼提波羅蜜教人行羼提讃歎羼提功徳
歡喜讃歎行羼提者行羼提波羅蜜時布
施衆生各令滿足教令持戒教令禪定乃
至解脱知見以是布施持戒禪定智慧因縁
故過阿羅漢辟支佛地入菩薩位中入菩
薩位中已得淨佛世界淨佛世界已成就衆
生成就衆生已得一切種智得一切種智已
轉法輪轉法輪已以三乘法度脱衆生如是
須菩提菩薩以羼提波羅蜜次第行次第學
次第道是事皆不可得何以故一切法自
性無所有故復次須菩提菩薩摩訶薩從初
以來自行毘梨耶波羅蜜教人行毘梨耶
讃歎行毘梨耶功徳歡喜讃歎行毘梨耶者
乃至是事不可得自性無所有故復次須
菩提菩薩摩訶薩從初以來自入禪入無量
心入無色定亦教人入禪入無量心入無色
定讃歎入禪入無量心入無色定功徳歡喜
讃歎行禪無量心無色定者是菩薩住諸禪
定無量心布施衆生各令滿足教令持戒教
令禪定智慧以是布施禪定智慧解脱解脱
知見因縁故過阿羅漢辟支佛地入菩薩位
入菩薩位已淨佛世界淨佛世界已成就衆
生成就衆生已得一切種智得一切種智已
轉法輪轉法輪已以三乘法度脱一切衆生
乃至是事不可得自性無所有故復次須菩
提菩薩摩訶薩從初以來行般若波羅蜜布
施衆生各令滿足教令持戒禪定智慧解脱
解脱知見是菩薩行般若波羅蜜時自行六
波羅蜜亦教他人令行六波羅蜜讃歎六波
羅蜜功徳歡喜讃歎行六波羅蜜者是菩薩
以是檀波羅蜜尸羅波羅蜜羼提波羅蜜毘梨
耶波羅蜜禪波羅蜜般若波羅蜜因縁及方便
力過聲聞辟支佛地入菩薩位乃至是事
不可得自性無所有故須菩提是名初發
意菩薩摩訶薩次第行次第學次第道復次
須菩提菩薩摩訶薩次第行次第學次第道
菩薩摩訶薩從初以來以一切種智相應
心信解諸法無所有性修六念所謂念
佛念法念僧念戒念捨念天須菩提云何菩
薩摩訶薩修念佛菩薩摩訶薩念佛不以色
念不以受想行識念何以故是色自性無
受想行識自性無若法自性無是爲無所有
何以故無憶故是爲念佛復次須菩提菩薩
摩訶薩念佛不以三十二相念亦不念金色
身不念丈光不念八十隨形好何以故是
佛身自性無故若法無性是爲無所有何以
故無憶故是爲念佛復次須菩提不應以戒
衆念佛不應以定衆智慧衆解脱衆解脱知
見衆念佛何以故是衆無有自性若法無
自性是爲非法無所有念是爲念佛復次
須菩提不應以十力念佛不應以四無所畏
四無礙智十八不共法念佛不應以大慈大
悲念佛何以故是諸法自性無若法自性
無是爲非法無所念是爲念佛復次須菩提
不應以十二因縁法念佛何以故是因縁法
自性無若法自性無是爲非法無所念是爲
念佛如是須菩提菩薩摩訶薩行般若波羅
蜜時應念佛是爲菩薩初發意次第行次第
學次第道是菩薩摩訶薩次第行次第學次
第道中住能具足四念處四正勤四如意足
五根五力七覺分八聖道分修行空三昧無
相無作三昧乃至一切種智諸法性無所有
故是菩薩知諸法性無所有是中無有性無
無性須菩提云何菩薩摩訶薩應修念法須
菩提菩薩摩訶薩行般若波羅蜜時不念善
法不念不善法不念記法無記法不念世間
法不念出世間法不念淨法不念不淨法
不念聖法不念凡夫法不念有漏法不念無
漏法不念欲界繋法色界繋法無色界繋法
不念有爲法無爲法何以故是諸法自性無
若法自性無是爲非法無所念是爲念法念
法中學無所有性故乃至當得一切種智是
菩薩得阿耨多羅三藐三菩提時得諸法無
所有性是無所有性中非有相非無相如是
須菩提菩薩摩訶薩應修念法於是法中乃
至無少許念何況念法須菩提菩薩摩訶薩
云何應修念僧須菩提菩薩摩訶薩念僧無
爲法故分別有佛弟子衆是中乃至無有少
許念何況念僧如是菩薩摩訶薩應修
念僧須菩提菩薩摩訶薩云何應修念戒
須菩提菩薩摩訶薩從初發意已來應念
聖戒無缺戒無隙戒無瑕戒無濁戒無著戒自
在戒智者所讃戒具足戒隨定戒應念是戒
無所有性乃至無少許念何況念戒須菩
提菩薩摩訶薩從初發意已來應念捨若自
念捨若念他捨若捨財若捨法若捨煩惱觀
是捨不可得故乃至無少許念何況念捨如
是須菩提菩薩摩訶薩應念捨須菩提云
何菩薩摩訶薩應念天須菩提菩薩作是念
四天王諸天所有信戒施聞慧此間命終生
彼天處我亦有是信戒施聞慧乃至他化自
在天所有信戒施聞慧此間命終生彼天處
我亦有是信戒施聞慧如是須菩提菩薩摩
訶薩應念是天無所有性中尚無少許念何
況念天須菩提菩薩摩訶薩行是六念是
名次第行次第學次第道爾時須菩提白佛
言世尊若一切法無所有性所謂念色乃
至識眼乃至意色乃至法是無所有性眼界
乃至意識界是無所有性檀波羅蜜乃至般
若波羅蜜内空乃至無法有法空四念處乃
至八聖道分佛十力乃至一切種智是無所
有性世尊若一切法無所有性者是則無
道無智無果佛告須菩提汝見是色性實有
不乃至一切種智實有不須菩提言不見也
世尊佛告須菩提汝若不見諸法實有云何
作是問須菩提言世尊我於是法不敢有
疑但爲當來世諸比丘求聲聞辟支佛道菩
薩道者是人當如是言若一切法無所有性
誰垢誰淨誰縛誰解是不知不解故而破於
戒破正見破威儀破淨命是人破此事故當
墮三惡道世尊我畏當來世有如是事以
是故問佛世尊我於是法中信不疑不悔
論釋曰須菩提伏受佛語一切諸法雖
空而能起四禪神通是大菩薩近成佛者能
行今未知新發意者云何行是故疑問佛
世尊新發意菩薩摩訶薩云何於諸法無所
有性中次第行次第學次第道用是次第行
得阿耨多羅三藐三菩提以次第行次第學
次第道故當知是新發意菩薩雖無量劫
發意未得諸法實相皆名新學問曰若如
是人是新學但應教行布施持戒等佛何
以教令於諸法無所有畢竟空性中行答
曰今明始入無所有畢竟空法故令行無
所有而是菩薩以無所有畢竟空和合布施
持戒等行譬如小兒服藥須蜜乃下是故
雖新發意亦觀深空無咎佛答須菩提
菩薩若初從諸佛聞若從多供養諸佛者
聞諸佛者若過去若現在多供養諸佛者
遍吉觀世音得大勢菩薩文殊師利彌勒菩
薩等四種聲聞聖人義如先説辟支佛不
樂説法故不説諸佛等聖人皆因無所有
故有是分別聖人雖有禪定等諸功徳皆
爲涅槃故涅槃即是寂滅相無所有法是故
説諸聖人皆因涅槃有是差別一切有爲
作法從因縁和合生起故有無有實定
性乃至如毫末許所有有爲有二種一者
色二者無色色法破壞分別乃至微塵無
有定實無色法中乃至無有一念定實破
義如上説是菩薩從諸佛聖人聞是法餘
人多以著心説諸聖人以無著心説是故
但從聖人聞爾時次第學菩薩聞是法以
比智籌量決定知諸法究竟必空皆入佛所
得實相中所謂寂滅無戲論相我若得作
佛若不作佛一等無異何以故諸法實相
不増不減更無新法可得故法亦不失若
度衆生衆生畢竟空本末不可得我所願
所作功徳及成佛時神通力皆如夢如幻故
無一定實相畢竟空得不得雖同我何以
不發心作佛問曰若知諸法畢竟空無所
有者云何復言我何以不發心作佛答曰
畢竟空無所有無所障礙何妨發心作佛
復次若説畢竟空滅諸戲論云何障發心
若障即是有性云何言無所有性問曰若
不障發心亦應不障不發心菩薩何不安
住而發心受諸勤苦答曰有人言是菩薩
有種種因縁應發心或以多諸親屬知識
皆不聞不知不得是諸法實相是故今世
後世受諸苦惱我幸有力能使是人得離
衆苦譬如人得好良藥親里知識受諸病
苦云何不與是故菩薩雖知諸法性無所
有因親里故而發心利益衆生菩薩復作
是念我雖聞諸法實相心未深入未有禪
定智慧未熟受諸苦惱是故發心求阿耨
多羅三藐三菩提集諸功徳以無所有法
作證自爲亦爲他人是菩薩復聞大乘深
義住衆生等法等中無別異心可得佛
雖復中人及怨都無異心所以者何是菩
薩以畢竟空心煩惱微薄怨親平等作是
念怨親無定以因縁故親或爲怨怨或爲
親以此大因縁具足忍波羅蜜故得作佛
由何而得由忍怨故是以菩薩視怨如
親譬如欲過嶮道應當敬重頂戴導師
又如良醫雖賤爲貴者所重如是思惟籌
量分別中人怨家雖於我無用而是佛道
因縁是故發阿耨多羅三藐三菩提心是名
一種次第行次第學次第道是故以過去菩
薩所行爲證問曰次第行次第學次第道
有何差別答曰有人言無差別若行若學
若道義一而語異有人言初名行中名學
後名道行名布施學名持戒道名智慧復
次行名持戒學名禪定道名智慧復次行
名正語正業正命學名正精進正念正定
道名正見正思惟此八事雖名爲道然分
別有三分正見是道體發起是道名正思
惟正語正業正命助益正見故名爲行正
精進正念正定能成就正見使令牢固是
名學復次有人言檀波羅蜜毘梨耶波羅蜜
名爲行初入道故尸羅波羅蜜名爲學人
心常隨五欲難禁難制無須臾停息漸以
尸羅波羅蜜禪波羅蜜制伏其心是故名
學羼提波羅蜜般若波羅蜜名爲道何以
故忍爲善般若爲智慧善智具足故名道
譬如人有眼有足隨意所至如是等名爲
三事差別問曰何以名次第答曰以須菩
提意若一切法無所有初發心菩薩於是空
法中云何能漸次第學以是故説次第諸
法雖空難解次第行得力故能得成就譬
如縁梯從一初桄漸上上處雖高雖難
亦能得至次第行者四種行六波羅蜜如
經中説自行檀教人行檀讃檀功徳歡喜
讃行檀者善拔慳貪根深愛檀波羅蜜慈
悲於衆生通達諸法實相以此因縁故能
四種行檀波羅蜜或有人自行布施不能
教人布施或畏他瞋或畏爲己教布施
以之爲恩如是等因縁故不能教人或
有人教人布施自不能施或有人種種
讃歎布施之徳勸人令施而不能自行
有人自行布施亦教人布施稱讃布施之
徳而見人布施不能歡喜所以者何或有
破戒惡人行施而不喜見有人喜見施
主而不讃歎以其邪見不識施果故如
是各各不能具足菩薩大悲心深愛善法
故能行四事如上説菩薩若但自布施不
教他人但能今世少許利益是衆生隨業
因縁墮貧窮處是故菩薩教衆生言我不
惜財物我雖多施汝汝亦不得持至後
世汝今當自作後當自得以布施實功徳
種種因縁教衆生行施見行施者雖是破
戒惡人但念其好心布施之徳不念其惡
是故歡喜讃歎復次見三寶無盡福田中施
故施福不盡必至佛道觀其未來無盡功
徳故歡喜行是四種布施世世財富是菩
薩雖不爲財富布施未具足阿耨多羅三
藐三菩提六波羅蜜等法中間而財富自至
譬如人爲穀故種禾而稾草自至菩薩得
財物報時離慳貪心隨衆生意布施須食
與食等問曰是菩薩布施時先施何等人
答曰是菩薩雖因衆生起大悲心而菩薩
布施必先供養諸佛大菩薩辟支佛阿羅漢
及諸聖人若無聖人次第施持戒精進禪定
智慧離欲人若無此人施一切出家佛弟
子若無是人次施持五戒行十善道及
持一日戒三歸若無此人次施中人非正
非邪者若無此人次施五逆惡人及諸畜
生不可不與菩薩以施攝一切衆生故有
人言應先布施五逆罪人斷善根者貧窮老
病下賤乞丐者乃至畜生譬如慈母多有衆
子先念羸病給其所須又如菩薩爲餓虎
欲食子故以身施之問曰如是種種應先
施何者答曰一切衆生皆是菩薩福田能生
大悲故菩薩常欲以阿耨多羅三藐三菩
提施衆生何況衣食等而有分別又菩薩
得無生忍法平等無差未得無生忍者或
慈悲心多或分別心多此二心不得倶行悲
心多者先施貧窮惡人作是念種福田中
果報雖大憐愍衆生故先利貧者如是田
雖不良以慈悲心得大果報分別心多
者作是念諸佛有無量功徳故應先供養
以分別諸法取著佛身故心小其心雖
小福田良故功徳亦大若得諸法實相入
般若波羅蜜方便力中心得自在二事倶行
慈愍衆生又視皆如佛如是等菩薩隨因
縁行布施問曰經何以不言與衣食等而
言須食與食答曰有人須食與飮須飮
與衣以不稱受者意故福徳少是故言
須食與食問曰有人若羞若怖雖有所
須不能發言云何知其所須答曰菩薩
觀其相貎隨時所須土地所宜或有知他
心者資生之具隨意而與是人因是布施
得成戒衆復作是念我憐愍衆生以衣
食布施所益甚少不如持戒常以無惱無
畏施於衆生菩薩住是持戒中爲守護
戒故生禪定心不散清淨故得成慧衆無
戲論捨諸著是慧相以是慧破諸煩惱
縛得解脱衆了了知見證解脱故名解脱
知見衆是人先行布施及五衆因縁故過
聲聞辟支佛地入菩薩位問曰菩薩應行
六波羅蜜入菩薩位此中何以説五衆答
曰法雖一以種種異名説是故説五衆無
咎是人從一波羅蜜中欲起諸波羅蜜布
施爲主已先説持戒衆名尸波羅蜜定衆
解脱衆名禪波羅蜜慧衆解脱知見衆是般
若波羅蜜行諸波羅蜜時能忍諸惡事是
名羼提波羅蜜能起諸波羅蜜不休不息
是名毘梨耶波羅蜜問曰若爾者何以不但
説諸波羅蜜名而説五衆答曰是人欲入
菩薩位此中不但以持戒禪定得和合衆
戒清淨戒無盡戒以要言之攝一切戒名
爲戒衆能破煩惱過二乘入菩薩位譬
如一人二人不名爲軍和合多人乃成爲
軍能破怨敵餘衆亦如是菩薩自得禪定
等衆亦令衆生得是名菩薩教化衆生教
化衆生已持自功徳及衆生功徳盡迴向淨
佛國具此二法即得一切種智轉法輪
以三乘度衆生是名菩薩次第行次第學
次第道先麁後細先易後難漸漸習學名
爲次第餘五波羅蜜亦應隨義分別諸
法性雖無所有而隨世諦行爲破顛倒
故復次念佛等六念是初次第行以易行易
得故問曰六念中亦言不以色念佛云何
言易答曰有法共行故名爲易譬如服苦
藥以蜜下之則易六念義如初品中廣説
六波羅蜜六念等柔軟易行不生邪見是菩
薩次第學法餘三解脱門等思惟籌量或生
邪見故不説此中須菩提難世尊若實無
所有云何有次第行等佛反問須菩提汝
以聲聞智慧見色等法是一定實法不答
言不見色等一切法但從因縁和合假有
其名無有定實云何言有佛語須菩提汝
若不見實定有云何以次第等難空而次
第法不離於空爾時須菩提受解了了是故
説我無所疑爲當來世求三乘人聞佛
説空無所有性以罪重智鈍故取空相便
言誰垢誰淨凡夫惡人何以名垢出家得道
人何以名淨是人不解佛語深義以何事
而説著是空故言何用持戒等爲以是因
縁即生邪見破正見破正見故以少因
縁而破戒及威儀無所畏忌出家人資仰
白衣便妄語求利衣食等破於正命等種
此罪故墮三惡道或重於白衣見有是
失故問佛我已得道於諸法無所受又常
聞佛説空法云何戲論生疑又我常修無
諍三昧憐愍衆生是故問佛
大智度論釋一心具萬行品第七十六
經須菩提白佛言世尊若一切法性無所
有菩薩見何等利益故爲衆生求阿耨多
羅三藐三菩提佛告須菩提以一切法性無
所有故菩薩爲衆生求阿耨多羅三藐三菩
提何以故須菩提諸有得有著者難可解
脱須菩提諸得相者無有道無有果無阿
耨多羅三藐三菩提須菩提白佛言世尊無
得相者有道有果有阿耨多羅三藐三菩提
不須菩提無所得即是道即是果即是阿耨
多羅三藐三菩提法性不壞故若無所得法
欲得道欲得果欲得阿耨多羅三藐三菩提
爲欲壞法性須菩提白佛言世尊若無所得
法即是道即是果即是阿耨多羅三藐三菩
提云何有菩薩初地乃至十地云何有無生
忍法云何有報得神通云何有報得布施持
戒忍辱精進禪定智慧住是果報法中能成
就衆生能淨佛國土及供養諸佛衣服飮食
香華瓔珞房舍臥具燈燭種種資生所須之具
乃至得阿耨多羅三藐三菩提不斷是福徳
乃至般涅槃後舍利及弟子得供養爾乃滅
盡佛告須菩提以諸法無所得相故得菩薩
初地乃至十地有報得五神通布施持戒忍
辱精進禪定智慧成就衆生淨佛國土亦以
善根因縁故能利益衆生乃至般涅槃後舍
利及弟子得供養須菩提白佛言世尊若
諸法無所得相布施持戒忍辱精進禪定智
慧諸神通有何差別佛告須菩提無所得
法布施持戒忍辱精進禪定智慧神通無有差
別以衆生著布施乃至神通故分別説世尊
云何無所得法布施乃至神通無差別須菩
提菩薩摩訶薩行般若波羅蜜時不得布施
施者受者皆不可得而行布施不得戒而持
戒不得忍而行忍不得精進而行精進不得
禪而行禪不得智慧而行智慧不得神通而
行神通不得四念處而行四念處乃至不得
八聖道分而行八聖道分不得空三昧無相
無作三昧而行空無相無作三昧不得衆生
而成就衆生不得佛國土而淨佛國土不
得諸佛法而得阿耨多羅三藐三菩提須菩
提菩薩摩訶薩應如是行無所得般若波羅
蜜菩薩摩訶薩行是無所得般若波羅蜜時
魔若魔天不能破壞須菩提白佛言世尊云
何菩薩摩訶薩行般若波羅蜜時一念中具足
行六波羅蜜四禪四無量心四無色定四念處
四正勤四如意足五根五力七覺分八聖道分
三解脱門佛十力四無所畏四無礙智十八不
共法大慈大悲三十二相八十隨形好佛告
須菩提菩薩摩訶薩所有布施不遠離般若
波羅蜜所修持戒忍辱精進禪定不遠離般
若波羅蜜四禪四無量心四無色定修四念
處乃至八十隨形好不遠離般若波羅蜜須
菩提白佛言世尊云何菩薩摩訶薩不遠離
般若波羅蜜故一念中具足行六波羅蜜乃至
八十隨形好佛言菩薩行般若波羅蜜時所
有布施不遠離般若波羅蜜不二相持戒時亦
不二相修忍辱勤精進入禪定亦不二相乃
至八十隨形好亦不二相須菩提白佛言世
尊云何菩薩摩訶薩布施時不二相乃至修
八十隨形好不二相須菩提菩薩摩訶薩行
般若波羅蜜時欲具足檀波羅蜜檀波羅蜜
中攝諸波羅蜜及四念處乃至八十隨形好
世尊云何菩薩布施時攝諸無漏法佛告
須菩提若菩薩摩訶薩行般若波羅蜜時住
無漏心布施於無漏心中不見相所謂誰施
誰受所施何物以是無相心無漏心斷愛斷
慳貪心而行布施是時不見布施乃至不見
阿耨多羅三藐三菩提法是菩薩以無相心
無漏心持戒不見是戒乃至不見一切佛法
以無相心無漏心忍辱不見是忍乃至不見
一切佛法以無相心無漏心精進不見是精
進乃至不見一切佛法以無相心無漏心入
禪定不見是禪定乃至不見一切佛法以
無相心無漏心修智慧不見是智慧乃至
不見一切佛法以無相心無漏心修四念處
不見是四念處乃至八十隨形好世尊若諸
法無相無作云何具足檀波羅蜜尸波羅蜜
羼提波羅蜜毘梨耶波羅蜜禪波羅蜜般若波
羅蜜云何具足四念處四正勤四如意足五
根五力七覺分八聖道分云何具足空三昧
無相無作三昧佛十力四無所畏四無礙智十
八不共法大慈大悲云何具足三十二相八
十隨形好佛告須菩提菩薩摩訶薩行般若
波羅蜜以無相心無漏心布施須食與食乃
至種種所須盡給與之若内若外若支解其
身若國城妻子布施衆生若有人來語菩薩
言何用是布施爲是無所益行般若波羅蜜
菩薩作是念是人雖來訶我布施我終不悔
我當勤行布施不應不與施已與一切衆生
共之迴向阿耨多羅三藐三菩提亦不見是
相誰施誰受所施何物迴向者誰何等是
迴向法何等是迴向處所謂阿耨多羅三藐
三菩提是相皆不可見何以故一切法皆
以内空故空外空故空内外空故空空空
有爲空無爲空畢竟空無始空散空性空一切
法空自相空故空如是觀作是念迴向者誰
迴向何處用何法迴向是名正迴向爾時菩
薩能成就衆生淨佛國土能具足檀波羅蜜尸
羅波羅蜜羼提波羅蜜毘梨耶波羅蜜禪波羅
蜜般若波羅蜜乃至三十七助道法空無相無
作三昧乃至十八不共法是菩薩能如是具
足檀波羅蜜而不受世間果報譬如他化自
在諸天隨意所須即皆得之菩薩亦如是心
生所願隨意即得是菩薩摩訶薩以是布施
果報故能供養諸佛亦能滿足一切衆生天
及人阿修羅是菩薩以檀波羅蜜攝取衆生
用方便力以三乘法度脱衆生如是須菩提
菩薩摩訶薩於無相無得無作諸法中具足
檀波羅蜜須菩提菩薩摩訶薩云何於無相
無得無作法中具足尸羅波羅蜜須菩提是
菩薩摩訶薩行尸羅波羅蜜時持種種戒所
謂聖無漏入八聖道分戒自然戒報得戒受
得戒心生戒如是等不缺不破不雜不濁不
著自在戒智所讃戒用是戒無所取若色
若受想行識若三十二相八十隨形好若刹
利大姓若婆羅門大姓居士大家若四天
王天三十三天夜摩天兜率陀天化樂天他化
自在天梵衆天光音天遍淨天廣果天無想
天無煩天無熱天妙見天喜見天阿迦膩吒
天空處天識處天無所有處天非有想非無想
處天若須陀洹果若斯陀含果若阿那含果
若阿羅漢果若辟支佛道若轉輪聖王若天
王但爲一切衆生共之迴向阿耨多羅三藐
三菩提以無相無得無二迴向爲世俗法故
非第一實義是菩薩具足尸羅波羅蜜以方
便力起四禪不味著故得五神通因四禪得
天眼是菩薩住二種天眼修得報得得天
眼已見東方現在諸佛乃至得阿耨多羅三
藐三菩提如所見事不失南西北方四維上
下現在諸佛乃至得阿耨多羅三藐三菩提
如所見不失是菩薩用天耳淨過於人耳聞
十方諸佛説法如所聞不失能自饒益亦益
他人是菩薩以知他心智知十方諸佛心及
知一切衆生心亦能饒益一切衆生是菩薩
用宿命智知過去諸業因縁是諸業因縁
不失故是衆生在在處處所生悉知是菩薩
用是漏盡智令衆生得須陀洹果乃至阿羅
漢果辟支佛道在在處處能令衆生入善法
中如是須菩提菩薩摩訶薩於諸法無相無
得無作具足尸羅波羅蜜世尊云何諸法
無相無作無得菩薩摩訶薩能具足羼提波
羅蜜須菩提菩薩摩訶薩從初發意以來
乃至坐道場於其中間若一切衆生來以瓦
石刀杖加是菩薩菩薩是時不起瞋心乃至
不生一念爾時菩薩應修二種忍一者一切
衆生惡口罵詈若加刀杖瓦石瞋心不起二
者一切法無生無生法忍菩薩若人來惡口
罵詈或以瓦石刀杖加之爾時菩薩應如是
思惟罵我者誰譏訶者誰打擲者誰誰
有受者即時菩薩應思惟諸法實性所謂畢
竟空無法無衆生諸法尚不可得何況有衆
生如是觀諸法相時不見罵者不見割截者
是菩薩如是觀諸法相時即得無生法忍云
何名無生法忍知諸法相常不生諸煩惱從
本已來亦常不生是菩薩摩訶薩住是二忍
能具足四禪四無量心四無色定四念處乃至
八聖道分三解脱門佛十力四無所畏四無礙
智十八不共法大慈大悲是菩薩住是聖無
漏出世間法不共一切聲聞辟支佛具足聖
神通住聖神通已以天眼見東方諸佛是人
得念佛三昧乃至阿耨多羅三藐三菩提終
不斷絶南西北方四維上下亦如是是菩
薩用天耳聞十方諸佛所説法如所聞爲衆
生説是菩薩亦知十方諸佛心及知一切衆
生念知已隨其心而爲説法是菩薩以宿
命智知一切衆生宿世善根爲衆生説法令
其歡喜是菩薩以漏盡神通教化衆生令得
三乘是菩薩摩訶薩行般若波羅蜜以方便
力成就衆生具足一切種智得阿耨多羅三
藐三菩提轉法輪如是須菩提菩薩摩訶薩
無相無得無作法中具足羼提波羅蜜須菩
提言世尊菩薩摩訶薩云何於諸法無相無
作無得能具足毘梨耶波羅蜜佛告須菩提
菩薩摩訶薩行般若波羅蜜時成就身精進
心精進入初禪乃至入第四禪受種種神通
力能分一身爲多身乃至手捫摸日月成就
身精進故飛到東方過無量百千萬諸佛世
界供養諸佛飮食衣服醫藥臥具華香瓔珞
種種所須乃至阿耨多羅三藐三菩提福徳
果報終不可盡是菩薩得阿耨多羅三藐三
菩提時一切世間天及人勤設供養衣服飮
食乃至入無餘涅槃後舍利及弟子得供養
亦以是神通力故至諸佛所聽受法教乃至
阿耨多羅三藐三菩提終不違失是菩薩修
一切種智時淨佛世界成就衆生如是須菩
提菩薩摩訶薩行般若波羅蜜成就身精進
能具足毘梨耶波羅蜜須菩提云何菩薩成
就心精進能具足毘梨耶波羅蜜須菩提菩
薩摩訶薩心精進以是心精進聖無漏入八
聖道分精進不令身口不善業得入亦不取
諸法相若常若無常若苦若樂若我若無我
若有爲若無爲若欲界若色界若無色界若有
漏性若無漏性若初禪乃至第四禪若慈悲喜
捨若無邊虚空處乃至非有想非無想處若四
念處若四正勤四如意足五根五力七覺分
八聖道分若空無相無作若佛十力乃至十八
不共法不取相若常若無常若苦若樂若我若
無我若須陀洹果斯陀含果阿那含果若
阿羅漢果若辟支佛道若菩薩道若阿耨多
羅三藐三菩提若是須陀洹斯陀含阿那含阿
羅漢若是辟支佛是菩薩是佛不取相是衆
生斷三結故得須陀洹是衆生三毒薄故得
斯陀含是衆生斷下分結故得阿那含是衆
生斷上分結故得阿羅漢是衆生以辟支佛
道故作辟支佛是衆生行道種智故名菩薩
亦不取是諸法相何以故不可以性取相
是性無故是菩薩以是心精進故廣利益衆
生亦不得是衆生是爲菩薩具足毘梨耶波
羅蜜具足諸佛法淨佛國土成就衆生不
可得故是菩薩身精進心精進成就故攝取
一切諸善法是法亦不著故從一佛國至
一佛國爲利益衆生所作神通隨意無礙若
雨諸華若諸名香若作伎樂若動大地若放光
明若示七寶莊嚴國土若現種種身若放大智
光明令知聖道令遠離殺生乃至邪見或以
布施利益衆生或以持戒或支解身體或
以妻子或以國土或以己身給施隨所方便
利益衆生如是須菩提菩薩摩訶薩行般若
波羅蜜無相無作無得諸法中用身心精進
能具足毘梨耶波羅蜜世尊云何菩薩摩訶
薩行般若波羅蜜住無相無作無得法中能
具足禪波羅蜜須菩提菩薩摩訶薩除佛
諸禪定餘一切諸禪三昧皆能具足是菩薩
離諸欲諸惡不善法離生喜樂有覺有觀入
初禪乃至入第四禪以是慈悲喜捨心遍滿
一方乃至十方一切世間遍滿是菩薩過一
切色相滅有對相不念別異相故入無邊虚
空處乃至入非有想非無想處是菩薩於禪
波羅蜜中住逆順入八背捨九次第定入空
三昧無相無作三昧或時入如電光三昧
或時入聖正三昧或時入如金剛三昧是
菩薩住禪波羅蜜中修三十七助道法用道
種智入一切禪定過乾慧地性地八人地見
地薄地離欲地已辦地辟支佛地入菩薩位
入菩薩位已具足佛地是諸地中行乃至
阿耨多羅三藐三菩提不中道取道果是菩
薩住是禪波羅蜜中從一佛國至一佛國供
養諸佛從諸佛所植諸善根淨佛國土從
一佛國至一佛國利益衆生以布施攝取
衆生或以持戒或以三昧或以智慧或以解
脱或以解脱知見攝取衆生教衆生令得
須陀洹果斯陀含果阿那含果阿羅漢果辟支
佛道諸有善法能令衆生得道皆教令得
是菩薩住此禪波羅蜜中能生一切陀羅尼
門得四無礙智報得神通是菩薩終不入
母人胞胎終不受五欲無生不生雖生不爲
生法所汚何以故是菩薩見一切作法如幻
而利益衆生亦不得衆生及一切法教衆生
令得無所得處是世俗法故非第一實義住
是禪波羅蜜一切行禪定解脱三昧乃至阿
耨多羅三藐三菩提終不離禪波羅蜜是菩
薩行如是道種智時得一切種智斷一切煩
惱習斷已自益其身亦益他人自益益他已
爲一切世間天及人阿修羅作福田如是須
菩提菩薩摩訶薩行般若波羅蜜時能具足
無相禪波羅蜜世尊云何菩薩摩訶薩行般
若波羅蜜時住無相無作無得法中修具足
般若波羅蜜須菩提菩薩摩訶薩行般若波
羅蜜時於諸法不見定實相是菩薩見色不
定非實相乃至見識不定非實相不見色
生乃至不見識生若不見色生乃至不見識
生一切法若有漏若無漏不見來處不見去
處亦不見集處如是觀時不得色性乃至識
性亦不得有漏無漏法性是菩薩行般若波
羅蜜時信解一切諸法無所有相如是信解
已行内空乃至無法有法空於諸法無所著
若色若受想行識乃至阿耨多羅三藐三菩
提是菩薩行無所有般若波羅蜜能具足菩
薩道所謂六波羅蜜乃至三十七助道法佛
十力四無所畏四無礙智十八不共法三十二
相八十隨形好是菩薩住空淨佛道中所謂
六波羅蜜三十七助道法報得神通以是法
饒益衆生宜以布施攝教令布施宜以戒
攝教令持戒宜以禪定智慧解脱解脱知見
攝教令修禪定智慧解脱解脱知見宜以
諸道法教者教令得須陀洹果得斯陀含果
阿那含果阿羅漢果辟支佛道宜以佛道化
者教令得菩薩道具足佛道如是等隨其所
應道地而教化之各令得所是菩薩現種種
神通力時過無量恒河沙國土度脱衆生隨
其所須皆化給之各令滿足從一國土至一
國土見淨妙國土以自莊嚴己佛國土譬如
他化自在天中資生所須隨意自至亦如諸
淨佛國離於求欲是人以是報得檀波羅蜜
尸羅波羅蜜羼提波羅蜜毘梨耶波羅蜜禪波
羅蜜般若波羅蜜報得五神通行菩薩道種
智成就一切功徳當得阿耨多羅三藐三菩
提是菩薩爾時不受色法乃至識不受一
切法若善若不善若世間若出世間若有漏
若無漏若有爲若無爲如是一切法皆不
受是菩薩得阿耨多羅三藐三菩提時國土
一切所有資生之物皆無有主何以故是
菩薩行一切法不受以不可得故如是須
菩提菩薩摩訶薩無相法中能具足般若波
羅蜜
論問曰問者答者倶言無所有云何分別
知是問是答
答曰所言法雖一而心異問者以著心問
答者以無著心答須菩提意謂無所有中不
應發心須菩提爲聽者著心故作是問諸
法空中不見菩薩發心者不見衆生可利
益者不見阿耨多羅三藐三菩提是故於
無所有法中作難者若一切法無所有性
菩薩見何利故發心須菩提於菩薩衆生阿
耨多羅三藐三菩提中不疑但問無所有
法佛答正以無所有空故能發心若無所
有空菩薩衆生阿耨多羅三藐三菩提亦皆
空無所有云何起難若衆生菩薩及阿耨多
羅三藐三菩提離無所有空者可有是難
如先説畢竟空於諸法無所障礙何妨
發心佛還以無所有空破須菩提所問亦
復自説因縁須菩提著心者難得解脱是
人從無始生死中來以一切煩惱故深著
諸法聞有亦著聞空亦著得失亦著如是
衆生難可勉出是故菩薩發無上道心自
以相好嚴身得梵音聲有大威徳知
衆生三世心根本以種種神通力因縁譬喩
爲説無所有法空解脱門引導其心衆生
見如是希有事即時其心柔軟信佛受法
是故經説著有者難得解脱有所得者無
道無果無阿耨多羅三藐三菩提須菩提
問世尊若有所得者無道無果無阿耨多
羅三藐三菩提無所得者有道有果不佛
答無所有即是道即是果即是阿耨多羅三藐
三菩提若人不分別是有所得是無所得
入諸法實相畢竟空中是亦無所得即是道
即是果即是阿耨多羅三藐三菩提不破壞
諸法實相故法性即是諸法實相須菩提意
謂法性正行邪行常不可破壞何以佛言
不壞法性是道是果佛答法性雖不可破
壞衆生邪行故名爲破壞如虚空雲霧土
塵雖不能染亦名不淨如人實欲染汚虚
空是人爲欲染汚法性無是事故佛説譬
喩若人欲壞法性是人爲欲於無所有
法中得道得果得阿耨多羅三藐三菩提
須菩提白佛若無所有即是道云何有十
地等諸菩薩法如經廣説問曰此事佛已
先答所謂若法空菩薩見何事故發心今
言若法空云何有初地等佛皆以空答今
須菩提何以更問
答曰以衆生著心難解故更問是衆中有新
發意菩薩聞是諸法實相空即生著心佛
破其著亦著所破法須菩提爲是人故更
問佛答須菩提以無所得故有初地乃至
般涅槃後舍利得供養有所著中不可説
初地及諸功徳亦以無所得因縁故從布
施乃至諸神通無有差別無有差別故不
應難須菩提復問云何無所得布施乃至諸
神通無有差別佛答菩薩從初發心已
來似阿耨多羅三藐三菩提寂滅相布施
畢竟空所謂不得施者受者財物而行布
施如是布施中無有分別乃至不得菩
提而得阿耨多羅三藐三菩提亦如是是
名菩薩行無所得般若波羅蜜行是無所得
般若波羅蜜魔若魔天不能破壞一念中
行六波羅蜜者
問曰須菩提何以故問一念中行六波羅蜜
等諸功徳
答曰須菩提從佛聞般若波羅蜜甚深無所
有相於諸法中無礙相若爾者則無所不
能無事不作云何菩薩一念中能攝六波羅
蜜乃至八十隨形好初發心時以著有無心
重故漸漸次第行今有無悉捨故無所不
能是故問佛答菩薩不離般若波羅蜜行
布施等諸功徳無障礙故能一念中行若
遠離般若波羅蜜則漸漸次第行須菩提問
云何名不遠離佛答菩薩不以二相行
布施等復問云何不以二相佛答菩薩行
般若波羅蜜時欲具足檀波羅蜜於布施
一念中攝一切善法如先説何等是一念
所謂菩薩得無生法忍斷一切煩惱除諸
憶想分別安住無漏心中布施一切無漏
心是無相相菩薩住是心中不見誰施誰
受誰物離一切相心布施不見有一法乃
至阿耨多羅三藐三菩提尚不見何況餘法
是名不二相乃至八十隨形好亦如是須菩
提更以異事問此義世尊諸法無相無作
無起云何能具足檀波羅蜜等乃至八十隨
形好佛答菩薩無相無作法中不取相故
無障礙心布施須食與食等經中已委悉又
先品中亦廣説是故更不解無漏無相六
波羅蜜有二種一者得無生法忍菩薩所
行二者未得無生法忍菩薩所行得無生
法忍菩薩所行如此中所説何以故住無
相無漏心中行布施等諸法故問曰生身
菩薩貪惜未除故割截甚痛是則爲難得
無生法忍菩薩如化人所作割截無痛有
何恩分
答曰得無生法忍菩薩行是六波羅蜜爲
難所以者何得無生法忍寂滅心應受涅
槃樂而捨此寂滅樂入衆生中受種種身
或爲賤人或爲畜生等是則爲難生身菩
薩貪愛未除著佛身故以身布施是爲悕
望非清淨施是故不如復次行無漏無相
六波羅蜜是時能具足有漏有相則不能
具足是故能具足者有大恩分
大智度論卷第八十七

大智度論釋六喩品第七十七
卷八
十八
　　聖者龍樹造
　　後秦龜茲國三藏鳩摩羅什譯
經須菩提白佛言世尊云何無相不可分
別自相空諸法中具足修六波羅蜜所謂檀
波羅蜜尸羅波羅蜜羼提波羅蜜毘梨耶波
羅蜜禪波羅蜜般若波羅蜜世尊云何無異
法中而分別説異相云何般若波羅蜜攝檀
尸羼精進禪云何行異相法以一相道得果
佛告須菩提菩薩摩訶薩住五陰如夢如響
如影如焔如幻如化住是中行布施持戒修
忍辱勤精進入禪定修智慧知是五陰實如
夢如響如影如焔如幻如化五陰如夢無相
乃至如化無相何以故夢無自性響影焔幻
化皆無自性若法無自性是法無相若法
無相是法一相所謂無相以是因縁故須菩
提當知菩薩布施無相施者無相受者無
相能如是知布施是能具足檀波羅蜜乃
至能具足般若波羅蜜能具足四念處乃至
八聖道分能具足内空乃至無法有法空能
具足空三昧無相無作三昧能具足八背捨
九次第定五神通五百陀羅尼門能具足佛
十力四無所畏四無礙智十八不共法是菩
薩住是報得無漏法中飛到東方無量國土
供養諸佛衣服飮食乃至隨其所須而供養
之亦利益衆生應以布施攝者而布施攝之
應以持戒攝者教令持戒應以忍辱精進禪
定智慧攝者教令忍辱精進禪定智慧而攝取
之乃至應以種種善法攝者以種種善法而
攝取之是菩薩成就是一切善法受世間身
不爲世間生死所汚爲衆生故於天人中受
尊貴富樂以是尊貴富樂攝取衆生是菩薩
知一切法無相故知須陀洹果亦不於中住
知斯陀含果阿那含果阿羅漢果亦不於中
住知辟支佛道亦不於中住何以故是菩薩
用一切種智知一切法已應當得一切種智
不與聲聞辟支佛共如是須菩提菩薩摩訶
薩知一切法無相已知六波羅蜜無相乃至
知一切佛法無相復次須菩提菩薩摩訶薩
住五陰如夢如響如影如焔如幻如化能具
足無相尸羅波羅蜜是戒不缺不破不雜不
著聖人所讃無漏戒入八聖道分住是戒中
持一切戒所謂名字戒自然戒律儀戒作戒
無作戒威儀戒非威儀戒是菩薩成就諸戒
不作是願我以此戒因縁故生刹利大姓婆
羅門大姓居士大家若小王家若轉輪聖王家
若四天王天處生若三十三天夜摩天兜率
陀天化樂天他化自在天不作是願我持戒
因縁故當得須陀洹果斯陀含果阿那含果
阿羅漢果辟支佛道何以故一切法無相所
謂一相無相法不能得無相法有相法不能
得有相法無相法不能得有相法有相法不
能得無相法如是須菩提菩薩摩訶薩行般
若波羅蜜時能具足無相尸羅波羅蜜而入
菩薩位入菩薩位已得無生法忍行道種智
得報得五神通住五百陀羅尼門得四無礙
智從一佛國至一佛國供養諸佛成就衆生
淨佛國土雖入五道中生死業報不能染汚
須菩提譬如化轉輪聖王雖坐臥行住不見
來處不見去處不見住處坐處臥處而能利益
衆生亦不得衆生菩薩亦如是須菩提譬
如須扇多佛得阿耨多羅三藐三菩提爲三
乘轉法輪無有得菩薩記者化作化佛已捨
身壽命入無餘涅槃須菩提菩薩亦如是行
般若波羅蜜時能具足尸羅波羅蜜具足
尸羅波羅蜜已攝取一切善法復次須菩提
菩薩摩訶薩行般若波羅蜜時住五陰如夢
如響如影如焔如幻如化具足無相羼提波
羅蜜世尊云何菩薩摩訶薩具足無相羼
提波羅蜜須菩提菩薩摩訶薩住二忍中能
具足羼提波羅蜜何等二忍生忍法忍從
初發意乃至坐道場於其中間若一切衆生
來罵詈麁惡語或以瓦石刀杖加是菩薩是
菩薩欲具足羼提波羅蜜故乃至不生一念
惡是菩薩如是思惟罵我者誰害我者誰
以惡言加我以瓦石刀杖害我者誰何以故
是菩薩於一切法得無相忍故云何作是念
是人罵我害我若菩薩摩訶薩如是行能具
足羼提波羅蜜以是羼提波羅蜜具足故得
無生法忍須菩提白佛言世尊云何爲無生
法忍是忍何所斷何所知佛告須菩提得
法忍乃至不生少許不善法是故名無生法
忍一切菩薩所斷煩惱盡是名斷用智慧
知一切法不生是名知須菩提白佛言世尊
諸聲聞辟支佛無生法忍菩薩無生法忍有
何等異佛告須菩提諸須陀洹若智若斷是
名菩薩忍斯陀含若智若斷是名菩薩忍阿
那含若智若斷是名菩薩忍阿羅漢若智若
斷是名菩薩忍辟支佛若智若斷是名菩薩
忍是爲異須菩提菩薩摩訶薩成就是忍勝
一切聲聞辟支佛住如是報得無生忍中行
菩薩道能具足道種智具足道種智故常不
離三十七助道法及空無相無作三昧常不
離五神通不離五神通故能成就衆生淨佛
國土成就衆生淨佛國土已當得一切種智
如是須菩提菩薩摩訶薩具足無相羼提波
羅蜜復次須菩提菩薩摩訶薩住無相五陰
如夢如響如影如焔如幻如化行身精進心
精進以身精進故起神通起神通故到十方
國土供養諸佛饒益衆生以身精進力教化
衆生令住三乘如是須菩提菩薩摩訶薩行
般若波羅蜜能具足無相精進波羅蜜是菩
薩以心精進聖無漏精進入八聖道分中能
具足毘梨耶波羅蜜是毘梨耶波羅蜜皆攝
一切善法所謂四念處四正勤四如意足五
根五力七覺分八聖道分四禪四無量心四無
色定八解脱九次第定佛十力四無所畏
四無礙智十八不共法是菩薩行是法應具
足一切種智具足一切種智已斷一切煩惱
習具足滿三十二相身放無等無量光明放
光明已三轉十二行法輪法輪轉故三千大
千世界六種震動光明遍照三千大千世界
三千大千世界中衆生聞説法聲皆以三乘
法而得度脱如是須菩提菩薩摩訶薩住精
進波羅蜜中能大饒益及能具足一切種智
復次須菩提菩薩住無相五陰如夢如響如
影如焔如幻如化能具足禪波羅蜜世尊
云何菩薩住五陰如夢如響如影如焔如幻如
化能具足禪波羅蜜須菩提菩薩摩訶薩入
初禪乃至入第四禪入慈悲喜捨無量心入
無邊虚空處乃至入非有想非無想處入
空三昧無相無作三昧入如電光三昧入如
金剛三昧入聖正三昧除諸佛三昧諸餘三
昧若共聲聞辟支佛三昧皆證皆入亦不受
三昧味亦不受三昧果何以故是菩薩知是
三昧無相無所有性當云何於無相法受無
相法味無所有法受無所有法味若不受味
則不隨禪定力生若色界若無色界何以故
是菩薩不見是二界亦不見是禪亦不見入
禪者亦不見用法入禪者若不得是法即
能具足無相禪波羅蜜菩薩用是禪波羅蜜
能過聲聞辟支佛地須菩提白佛言世尊云
何菩薩具足無相禪波羅蜜故能過聲聞辟
支佛地佛告須菩提菩薩善學内空善學
外空乃至善學無法有法空於是諸空無法
可住處若須陀洹果若斯陀含果阿那含果
阿羅漢果乃至一切種智是諸空亦空菩
薩摩訶薩行如是諸空能入菩薩位中須菩
提白佛言世尊云何菩薩摩訶薩位云何非
位須菩提一切有所得是非菩薩位一切無
所得是菩薩位世尊何等是有所得何等是
無所得須菩提色是有所得受想行識是
有所得眼耳鼻舌身意乃至一切種智有所
得是非菩薩位須菩提菩薩位者是諸法不
可示不可説何等法不可示不可説若色乃
至一切種智何以故須菩提色性是不可示
不可説乃至一切種智性是不可示不可説
須菩提如是名菩薩位是菩薩入位中一
切禪定三昧具足尚不隨禪定三昧力生何
況住婬怒癡於中起罪業生菩薩但住如幻
法中饒益衆生亦不得衆生及如幻法若無
所得是時能成就衆生淨佛國土如是須菩
提是名菩薩具足無相禪波羅蜜乃至能轉
法輪所謂不可得法輪復次須菩提菩薩
摩訶薩行般若波羅蜜知一切法如夢如響
如焔如影如幻如化須菩提白佛言世尊菩
薩摩訶薩云何知一切法如夢如響如影如焔
如幻如化須菩提菩薩摩訶薩行般若波羅
蜜時不見夢不見見夢者不見響不見聞響
者不見影不見見影者不見焔不見見焔者
不見幻不見見幻者不見化不見見化者何
以故是夢響影焔幻化皆是凡夫愚人顛倒
法故阿羅漢不見夢不見見夢者乃至不見
化不見見化者辟支佛菩薩摩訶薩諸佛亦
不見夢不見見夢者乃至不見化亦不見見
化者何以故一切法無所有性不生不定若
法無所有性不生不定菩薩摩訶薩當云何
行般若波羅蜜是中取生相定相是處不然
何以故若諸法少多有性有生有定不名
修般若波羅蜜如是須菩提菩薩摩訶薩
行般若波羅蜜不著色乃至不著識不著
欲色無色界不著諸禪解脱三昧不著四念
處乃至八聖道分不著空三昧無相無作三
昧不著檀波羅蜜尸羅波羅蜜羼提波羅蜜
毘梨耶波羅蜜禪波羅蜜般若波羅蜜不著
故能具足菩薩初地於初地中亦不生著何
以故是菩薩不得是地云何生貪著乃至十
地亦如是是菩薩行般若波羅蜜亦不得般
若波羅蜜若行般若波羅蜜時不得般若
波羅蜜是時見一切法皆入般若波羅蜜中
亦不得是法何以故是諸法與般若波羅蜜
無二無別何以故諸法入如法性實際故無
分別須菩提白佛言世尊若諸法無相無
分別云何説是善是不善是有漏是無漏是
世間是出世間是有爲是無爲須菩提於汝
意云何諸法實相中有法可説是善是不善
乃至是有爲是無爲是須陀洹果乃至是阿
羅漢是辟支佛是菩薩是阿耨多羅三藐三菩
提不世尊不可説也須菩提以是因縁故
當知一切法無相無分別無生無定不可示
須菩提我本行菩薩道時亦無有法可得
性若色若受想行識乃至若有爲若無爲須
陀洹果乃至阿耨多羅三藐三菩提如是須
菩提菩薩摩訶薩行般若波羅蜜從初發意
乃至阿耨多羅三藐三菩提應善學諸法性
善學諸法性故是名阿耨多羅三藐三菩提
道行是道能具足六波羅蜜成就衆生淨佛
國土住是法中得阿耨多羅三藐三菩提以
三乘法度脱衆生亦不著三乘如是須菩提
菩薩摩訶薩以無相法應學般若波羅蜜
論問曰須菩提問佛若諸法無相無分別
云何差別説六波羅蜜佛還答菩薩住是如
夢五衆中能具足六波羅蜜須菩提以空
問佛還以空答此問答云何得別異答曰
須菩提問若諸法空今眼見菩薩行六波
羅蜜作佛佛答凡夫遠實智慧取相見
菩薩行六波羅蜜作佛著是空法故難菩
薩雖住五衆住五衆如幻如夢空法中亦
以空心行布施是故雖行諸法具足六波
羅蜜不妨於空譬如雲霧遠視則見近
之則無所見凡夫亦如是遠實相故見
諸佛菩薩近實相故見皆空是故不妨不
妨故能於檀波羅蜜一念中具足行諸善
法是人常修無漏清淨波羅蜜故轉身還
報得無漏波羅蜜報得名更不修行自然而
得譬如報得眼根自然能見色得是報得
無漏波羅蜜已能變一身作無量阿僧祇
身於十方佛所具足聞諸佛甚深法度脱
十方衆生漸漸淨佛世界隨願作佛問曰
若諸法空無相云何分別云何得知行檀波
羅蜜等各各具足餘波羅蜜答曰行者雖
不自分別而諸佛菩薩説其行檀行尸具
足諸行如聲聞人入見諦無漏無相無分別
法中餘聖人亦數其所入法知諸法實相
所謂無相相是名正見正見得力已名爲
正行是時不惱衆生不作諸惡是名正
語正業正命是時雖無所説亦無所造而
名爲正語正業所以者何是名深妙正語
正業所謂畢竟不惱衆生故是中發心有
所造作是名精進繋念縁中是名正念
攝心一處是名正定見身受心法實相是
名四念處乃至七覺意亦如是於四念處
中亦如八直聖道中諸聖人爲數菩薩亦如
是行是無相檀波羅蜜能具足尸波羅蜜
等諸善法如檀波羅蜜尸波羅蜜等攝諸
善法亦如是問曰上品中以一波羅蜜具
諸波羅蜜此無相攝一切法有何差別答
曰上以一念中能具諸波羅蜜此以諸法
雖空無相而能具諸波羅蜜爲異
大智度論釋四攝品第七十八
經須菩提白佛言世尊若諸法如夢如響如
影如焔如幻如化無有實事無所有性自相
空者云何分別是善法是不善法是世間法
是出世間法是有漏法是無漏法是有爲法是
無爲法是法能得須陀洹果能得斯陀含果
阿那含果阿羅漢果能得辟支佛道能得阿
耨多羅三藐三菩提佛告須菩提凡夫愚人
得夢得見夢者乃至得化得見化者起身口
意善業不善業無記業起福業若起罪業作
不動業是菩薩摩訶薩行般若波羅蜜住二空
中畢竟空無始空爲衆生説法作是言諸衆
生是色空無所有受想行識空無所有十二
入十八界空無所有色是夢受想行識是夢
十二入十八界是夢色是響是影是焔是幻
是化受想行識亦如是十二入十八界是夢
是響是影是焔是幻是化是中無陰入界無
夢亦無見夢者無響亦無聞響者無影亦無
見影者無焔亦無見焔者無幻亦無見幻者
無化亦無見化者一切法無根本實性無所
有汝等於無陰中見有陰無入見有入無界
見有界是一切法皆從因縁和合生以顛倒
心起屬業果報汝等何以故於諸法空無根
本中而取根本相是時菩薩摩訶薩行般若
波羅蜜以方便力故於慳法中拔出衆生教
行檀波羅蜜持是布施功徳得大福報從大
福報拔出教令持戒持戒功徳生天上尊貴
處復拔出令住初禪初禪功徳生梵天處二
禪三禪四禪無邊空處無邊識處無所有處
非有想非無想處亦如是衆生行是布施及
布施果報持戒及持戒果報禪定及禪定果
報種種因縁拔出安置無餘涅槃及涅槃道
中所謂四念處四正勤四如意足五根五力
七覺分八聖道分空解脱門無相無作解脱門
八背捨九次第定佛十力四無所畏四無礙智
十八不共法安隱衆生令住聖無漏法無色
無形無對法中有可得須陀洹果者安隱教
化令住須陀洹果可得斯陀含果阿那含
果阿羅漢果辟支佛道者令住斯陀含果
阿那含果阿羅漢果辟支佛道可得阿耨多
羅三藐三菩提者亦安隱教化令住阿耨多
羅三藐三菩提中須菩提白佛言世尊諸
菩薩摩訶薩甚希有難及能行是深般若波
羅蜜諸法無所有性畢竟空無始空而分別
諸法是善是不善是有漏是無漏乃至是有爲
是無爲佛告須菩提如是如是諸菩薩摩
訶薩甚希有難及能行是深般若波羅蜜諸
法無所有性畢竟空無始空而分別諸法須
菩提汝等若知是菩薩摩訶薩希有難及法
則知一切聲聞辟支佛不能報何況餘人須
菩提白佛言世尊何等是菩薩摩訶薩希有
難及法諸聲聞辟支佛所無有佛告須菩提
一心諦聽有菩薩摩訶薩行般若波羅蜜住
報得六波羅蜜中及住報得五神通三十七
助道法住諸陀羅尼諸無礙智到十方世界
可以布施度者以布施攝之可以持戒度者
以持戒攝之可以忍辱精進禪定智慧度者
隨其所應而攝取之可以初禪度者以初禪
攝取之可以二禪三禪四禪無邊空處無
邊識處無所有處非有想非無想處度者隨
其所應而攝取之可以慈悲喜捨心度者以
慈悲喜捨心攝取之可以四念處四正勤四
如意足五根五力七覺分八聖道分空三昧無
相無作三昧度者隨所攝之世尊菩薩摩
訶薩云何以布施饒益衆生須菩提菩薩行
般若波羅蜜時布施隨其所須飮食衣服
車馬香華瓔珞種種所須盡給與之若供養
佛辟支佛阿羅漢阿那含斯陀含須陀洹等無
有異若施入正道中人及凡人下至禽獸
皆無分別等一布施何以故一切法不異不
分別故是菩薩無異無別布施已當得無分
別法報所謂一切種智須菩提若菩薩摩
訶薩見乞匈者若生是心佛是福田我應供
養禽獸非福田不應供養是非菩薩法何
以故菩薩摩訶薩發阿耨多羅三藐三菩提
心不作是念是衆生應以布施饒益是不應
布施是衆生布施因縁故應生刹利大姓
婆羅門大姓居士大家乃至以是布施因縁
以三乘法度之令入無餘涅槃若衆生來從
菩薩乞亦不生異心分別應與是不應與是
何以故是菩薩爲是衆生故發阿耨多羅三
藐三菩提心若分別簡擇便墮諸佛菩薩辟
支佛學無學人一切世間天及人訶責處誰
請汝救一切衆生汝爲一切衆生舍一切衆
生護一切衆生依而分別簡擇應與不應與
復次若菩薩摩訶薩行般若波羅蜜時若人
若非人來欲求乞菩薩身體支節是時不應
生二心若與若不與何以故是菩薩摩訶
薩爲衆生故受身衆生來取何可不與我
以饒益衆生故受是身衆生不乞自應與之
何況乞而不與菩薩摩訶薩行般若波羅蜜
應如是學復次須菩提菩薩摩訶薩見有
乞者應生是念是中誰與誰受所施何物是
一切法自性皆不可得以畢竟空故空相法
無與無奪何以故畢竟空故内空故外空
内外空大空第一義空自相空故住是諸空
布施是時具足檀波羅蜜具足檀波羅蜜故
若斷内外法時作是念截我者誰割我者誰
復次須菩提我以佛眼見東方如恒河沙等
諸菩薩摩訶薩入大地獄令火滅湯冷以三
事教化一者神通二者知他心三者説法是
菩薩以神通力令大地獄火滅湯冷知他心
以慈悲喜捨隨意説法是衆生於菩薩生清
淨心從地獄得脱漸以三乘法得盡苦際南
西北方四維上下亦如是復次須菩提我以
佛眼觀十方世界見如恒河沙等國土中諸
菩薩爲諸佛給使供養諸佛隨意愛樂恭
敬若諸佛所説盡能受持乃至阿耨多羅三
藐三菩提終不忘失復次須菩提我以佛眼
觀十方如恒河沙等國土中諸菩薩摩訶薩
爲畜生故捨其壽命割截身體分散諸方諸
有衆生食是諸菩薩摩訶薩肉者皆愛敬
菩薩以愛敬故即得離畜生道値遇諸佛聞
佛説法如説修行漸以三乘聲聞辟支佛佛
法於無餘涅槃而般涅槃如是須菩提諸
菩薩摩訶薩所益甚多教化衆生令發阿耨
多羅三藐三菩提心如説修行乃至於無餘
涅槃而般涅槃復次須菩提我以佛眼見十
方如恒河沙等國土中諸菩薩摩訶薩除諸
餓鬼飢渇苦是諸餓鬼皆愛敬菩薩以愛
敬故得離餓鬼道値遇諸佛聞諸佛説法如
説修行漸以三乘聲聞辟支佛佛法而般涅
槃乃至無餘涅槃如是須菩提菩薩摩訶
薩爲度衆生故行大悲心復次須菩提我
以佛眼見諸菩薩摩訶薩在四天王天上説
法在三十三天夜摩天兜率陀天化樂天他
化自在天上説法諸天聞菩薩説法漸以三
乘而得滅度須菩提是諸天衆中有貪著五
欲者是菩薩示現火起燒其宮殿而爲説法
作是言諸天一切有爲法悉皆無常誰得安
者復次須菩提我以佛眼觀十方世界見
如恒河沙等國土中諸梵天著於邪見諸菩
薩摩訶薩教令遠離邪見作是言汝等云何
於空相虚妄諸法中而生邪見如是須菩提
菩薩摩訶薩住大慈心爲衆生説法須菩提
是爲諸菩薩希有難及法復次須菩提我以
佛眼觀十方世界如恒河沙等國土中諸菩薩
摩訶薩以四事攝取衆生何等爲四布施
愛語利益同事云何菩薩以布施攝取衆生
須菩提菩薩以二種施攝取衆生財施法
施何等財施攝取衆生須菩提菩薩摩訶薩
以金銀琉璃頗梨眞珠珂貝珊瑚等諸寶物
或以飮食衣服臥具房舍燈燭華香瓔珞若男
若女若牛羊象馬車乘若以己身給施衆生
語衆生言汝等若有所須各來取之如取己
物莫得疑難是菩薩施已教三歸依歸依佛
歸依法歸依僧或教受五戒或教一日戒或
教初禪乃至教非有想非無想定或教慈悲
喜捨或教念佛念法念僧念戒念捨念天或
教不淨觀或教安那般那觀或相或觸或
教四念處四正勤四如意足五根五力七覺分
八聖道分空三昧無相無作三昧八背捨九
次第定佛十力四無所畏四無礙智十八不共
法大慈大悲三十二相八十隨形好或教須
陀洹果斯陀含果阿那含果阿羅漢果或教
辟支佛道或教阿耨多羅三藐三菩提如是
須菩提菩薩摩訶薩行般若波羅蜜以方
便力教衆生財施已後教令得無上安隱涅
槃須菩提是名菩薩摩訶薩希有難及法須
菩提菩薩云何以法施攝取衆生須菩提法
施有二種一者世間二者出世間何等爲
世間法施敷演顯示世間法所謂不淨觀安
那般那念四禪四無量心四無色定如是等
世間法及諸餘共凡夫所行法是名世間
法施是菩薩如是世間法施已以種種因
縁教化令遠離世間法遠離世間法已以方
便力令得聖無漏法及聖無漏法果何等是
聖無漏法何等是聖無漏法果聖無漏法者
三十七助道法三解脱門聖無漏法果者須
陀洹果乃至阿羅漢果辟支佛道阿耨多羅三
藐三菩提復次須菩提菩薩摩訶薩聖無漏
法須陀洹果中智慧乃至阿羅漢果中智慧
辟支佛道中智慧三十七助道法中智慧六
波羅蜜中智慧乃至大慈大悲中智慧如是
等一切法若世間若出世間智慧若有漏若
無漏若有爲若無爲是法中一切種智是名
菩薩摩訶薩聖無漏法何等爲聖無漏法果
斷一切煩惱習是名聖無漏法果須菩提白
佛言世尊菩薩摩訶薩得一切種智不佛
言如是如是須菩提菩薩摩訶薩得一切種
智須菩提言菩薩與佛有何等異佛言有
異菩薩摩訶薩得一切種智是名爲佛所以
者何菩薩心與佛心無有異菩薩住是一切
種智中於一切法無不照明是名菩薩摩訶
薩世間法施須菩提菩薩摩訶薩因世間
法施得出世間法施如是須菩提菩薩摩訶
薩教衆生令得世間法已以方便力教令得
出世間法須菩提何等是菩薩出世間法不
共凡夫法同所謂四念處四正勤四如意足
五根五力七覺分八聖道分三解脱門八背捨
九次第定佛十力四無所畏四無礙智十八不
共法三十二相八十隨形好五百陀羅尼門
是名出世間法須菩提云何爲四念處菩
薩摩訶薩觀内身循身觀觀外身循身觀
觀内外身循身觀勤精進以一心智慧觀
身觀身集因縁觀身滅觀身集生滅行是道
無所依於世間無所愛受心法念處亦如
是須菩提云何爲四正勤未生惡不善法爲
不生故勤生欲精進已生惡不善法爲斷故
勤生欲精進未生善法爲生故勤生欲精進
已生諸善法爲増長修具足故勤生欲精進
是名四正勤須菩提云何爲四如意足欲三
昧斷行成就初如意足精進三昧心三昧思
惟三昧斷行成就如意足云何爲五根信根
精進根念根定根慧根云何爲五力信力精
進力念力定力慧力云何爲七覺分念覺分
擇法覺分精進覺分喜覺分除息覺分定覺
分捨覺分云何爲八聖道分正見正思惟正
語正業正命正精進正念正定云何爲三三
昧空三昧門無相無作三昧門云何爲空
三昧以空行無我行攝心是名空三昧云何
爲無相三昧以寂滅行離行攝心是爲無相
三昧云何爲無作三昧無常行苦行攝心是
爲無作三昧云何爲八背捨内色相外觀色
是初背捨内無色相外觀色是二背捨淨
背捨是三背捨過一切色相滅一切對相
不念一切異相故觀無邊虚空入無邊空處
乃至過一切非有想非無想處入滅受想背
捨是名八背捨云何九次第定行者離欲惡
不善法有覺有觀離生喜樂入初禪第二
第三第四禪乃至過非有想非無想處入滅
受想定是名九次第定云何爲佛十力是
處不是處如實知知衆生過去未來現在諸
業諸受法知造業處知因縁知報諸禪定
解脱三昧定垢淨分別相如實知知他衆生
諸根上下相知他衆生種種欲解知一切世
間種種無數性知一切到道相知種種宿命
一世乃至無量劫如實知天眼見衆生乃至
生善惡道漏盡故無漏心解脱如實知是爲
佛十力云何爲佛四無所畏佛作誠言我
是一切正智人若有沙門婆羅門若天若魔
若梵若復餘衆如實言是法不知乃至不見
是微畏相以是故我得安隱得無所畏安住
聖主處在大衆中師子吼能轉梵輪諸沙門
婆羅門若天若魔若梵若復餘衆實不能轉
一無畏也佛作誠言我一切漏盡若有沙
門婆羅門若天若魔若梵若復餘衆如實言
是漏不盡乃至不見是微畏相以是故我得
安隱得無所畏安住聖主處在大衆中作師
子吼能轉梵輪諸沙門婆羅門若天若魔若
梵若復餘衆實不能轉二無畏也佛作誠言
我説障法若有沙門婆羅門若天若魔若梵
若復餘衆如實言受是法不障道乃至不見
是微畏相以是故我得安隱得無所畏安住
聖主處在大衆中師子吼能轉梵輪諸沙門
婆羅門若天若魔若梵若復餘衆實不能轉
三無畏也佛作誠言我所説聖道能出世間
隨是行能盡苦若有沙門婆羅門若天若魔
若梵若復餘衆如實言行是道不能出世間
不能盡苦乃至不見是微畏相以是故我得
安隱得無所畏安住聖主處在大衆中師子
吼能轉梵輪諸沙門婆羅門若天若魔若梵
若復餘衆實不能轉四無畏也云何爲四無
礙智一者義無礙智二者法無礙智三者辭
無礙智四者樂説無礙智云何爲義無礙
智縁義智慧是爲義無礙智云何爲法無
礙智縁法智慧是爲法無礙智云何爲辭無
礙智縁辭智慧是爲辭無礙智云何爲樂説
無礙智縁樂説智慧是爲樂説無礙智云
何爲十八不共法一者諸佛身無失二者口
無失三念無失四無異想五無不定心六
無不知已捨心七欲無減八精進無減九
念無減十慧無減十一解脱無減十二解脱
知見無減十三一切身業隨智慧行十四一
切口業隨智慧行十五一切意業隨智慧行
十六智慧知過去世無礙十七智慧知未來
世無礙十八智慧知現在世無礙云何三十
二相一者足下安平立平如奩底二者足下
千輻輞輪輪相具足三者手足指長勝於餘
人四者手足柔軟勝餘身分五者足跟廣具
足滿好六者手足指合縵網勝於餘人七者
足趺高平好與跟相稱八者伊泥延鹿𨄔𨄔
纖好如伊泥延鹿王九者平住兩手摩膝十
者陰藏相如馬王象王十一者身縱廣等如尼
倶盧樹十二者一一孔一毛生色青柔軟右
旋十三者毛上向青色柔軟右旋十四者金
色相其色微妙勝閻浮檀金十五者身光面一
丈十六者皮薄細滑不受塵垢不停蚊蚋
十七者七處滿兩足下兩手中兩肩上項中皆
滿字相分明十八者兩腋下滿十九者上身
如師子二十者身廣端直二十一者肩圓好
二十二者四十齒二十三者齒白齊密而根
深二十四者四牙最白而大二十五者方
頬車如師子二十六者味中得上味咽中二
處津液流出二十七者舌大軟薄能覆面至
耳髮際二十八者梵音深遠如迦蘭頻伽聲
二十九者眼色如金精三十者眼睫如牛王
三十一者眉間白毫相軟白如兜羅綿三十
二者頂髻肉成是三十二相佛身成就光
明遍照三千大千世界若欲廣照則遍滿
十方無量阿僧祇世界爲衆生故受丈光若
放無量光明則無日月時節歳數佛音聲遍
滿三千大千世界若欲大聲則遍滿十方無
量阿僧祇世界隨衆多少音聲遍至
論問曰上來已處處説諸法性空云何分
別有善不善須菩提何以從後已來品品
中義無異而作種種名問答曰是事上已
答復次衆生從無始生死已來著心深難解
故須菩提復作是重問復次是般若波羅蜜
欲説是空義要故數問復次佛在世時衆
生利根易悟佛滅度五百年後像法中衆生
愛著佛法墮著法中言若諸法皆空如夢
如幻何以故有善不善以是故須菩提憐
愍未來衆生鈍根不解故重問世尊若諸法
皆空云何分別有善不善等此中佛自説
因縁凡夫顛倒心故於法皆作顛倒異見
乃至不見一法是實凡夫於夢中著夢得
夢見夢者亦著夢中所見事是人若不信
罪福起三種不善業若信罪福起三種善
業善不善不動善名欲界中善法喜樂果報
不善名憂悲苦惱果報不動名生色無色
界因縁業菩薩知是三種業皆是虚誑不實
住二空中爲衆生説法畢竟空破諸法
無始空破衆生相住中道爲衆生説法所
謂五衆十二入十八界皆是空如夢如幻乃
至如化是法中無夢亦無見夢者菩薩語
衆生汝等於空法顛倒心故生諸著如經
中廣説是菩薩方便力故於顛倒中拔出
衆生著破顛倒法中譬如慳貪是顛倒以
布施破慳貪法而衆生著是布施故爲
説布施果報無常實空從布施拔出衆生
令持戒持戒及持戒果報中拔出衆生語
衆生言天福盡時無常苦惱拔出衆生令
離欲行禪定而爲説禪定及果報虚誑不
實能令人墮顛倒中種種因縁爲説布施
持戒禪定無常過失令住涅槃得涅槃方
便所謂四念處乃至十八不共法令衆生住
是法中若布施持戒禪定是定實法則不應
令遠離如布施持戒等破凡夫法此則因
顛倒而生雖少時益衆生久則變異能生
苦惱故亦教令捨離菩薩方便力故先教
衆生捨罪稱讃持戒布施福徳次復爲説
持戒布施亦未免無常苦惱然後爲説諸
法空但稱讃實法所謂無餘涅槃是時須
菩提歡喜甚希有菩薩能如是知是諸法實
相所謂畢竟空而爲衆生説法令至無餘
涅槃佛言是一種希有問欲更知菩薩希
有法一切聲聞辟支佛不能報是菩薩何
況餘人須菩提問何等是更有希有法佛答
如經中説問曰經中教令布施持戒禪定
今復更説有何等異答曰先説生身菩薩今
説變化身先説一國土今説無量世界如是
等差別問曰若菩薩知佛是福田衆生非福
田是非菩薩法菩薩以何力故能令佛與
畜生等答曰菩薩以般若波羅蜜力故一
切法中修畢竟空心是故於一切法無分
別如畜生五衆十二入十八界和合生名爲
畜生佛亦如是從諸善法和合假名爲佛
若人憐愍衆生得無量福徳於佛著心起
諸惡因縁得無量罪是故知一切法畢竟
空故不輕畜生不著心貴佛復次諸法實
相是一切法無相是無相中不分別是佛是
畜生若分別即是取相是故等觀復次菩薩
有二法門一者畢竟空法門二者分別好惡
法門入空法門則得等觀入分別法門
諸阿羅漢辟支佛尚不及佛何況畜生爲
其輕衆生不憐愍布施故教不分別問曰
菩薩身非木石云何衆生來割截而不生
異心答曰有人言菩薩久修羼提波羅蜜
故能不愁惱如羼提仙人被截手足血皆
爲乳有人言菩薩無量世來深修大慈悲
心故雖有割截亦不愁憂譬如草木無
有瞋心有人言菩薩深修般若波羅蜜轉
身得般若波羅蜜果報空心故了了知空
割截身時心亦不動如外物不動内亦如
是得般若果報故於諸法中無所分別
有人言是菩薩非生死身是出三界法性
生身住無漏聖心果報中故身如木石而
能慈念割截者是菩薩能生如是心故割
截劫奪内外法時其心不動是爲菩薩希
有法復次希有法者如經中説我以佛眼
見十方如恒河沙等世界中菩薩入地獄中
令火滅湯冷以三事教化衆生如經中
説問曰若爾者不應有三惡道答曰三惡
道衆生無邊無量菩薩雖無邊無量衆生
倍多無量菩薩隨衆生可度因縁若於三
惡道中有餘功徳者菩薩則度重罪者則不
見菩薩菩薩一相見無分別心故不一
一求覓衆生譬如大赦及者得脱不及者
則不蒙問曰若衆生割截菩薩或食其肉
應當有罪云何得度答曰此菩薩本願若
有衆生噉我肉者當令得度如經中説
衆生食菩薩肉者則生慈心譬如有色聲
香觸人聞見則喜復有聞見則瞋味亦如
是有瞋者有起慈心者如毘摩羅鞊經
説服食香飯七日得道者有不得者非
以噉肉故得度以起發慈心故得免畜
生生善處値佛得度有菩薩於無量阿僧
祇劫深行慈心外物給施衆生意猶不滿
并自以身布施爾乃足滿如法華經中藥
王菩薩外物珍寶供養佛意猶不滿以身
爲燈供養於佛爾乃足滿復次人得外
物雖多不以爲恩所以者何非所愛重
故得其身時乃能驚感是故以身布施菩
薩又爲天上諸天説法如經中廣説人以
四事攝之布施愛語利益同事布施有二
事如經中廣説問曰何以略説餘四道而
廣説人道中法答曰三惡道中苦多故衆生
少疑若見菩薩大神通希有事則直信愛著
得度諸天有天眼故自見罪福因縁菩薩
少現神足則解人以肉眼不見罪福因縁
果報又多著外道邪師及邪見經書諸煩惱
有二分一者屬見二者屬愛若但有一事
則不能成大罪三毒人得邪見力能盡作
重惡邪見人得貪欲瞋恚能大作罪事如
須陀洹雖有三毒無邪見故不作墮三
惡道重罪是故人中多有三毒邪見又眼不
見罪福因縁故難度難度故多説問曰
若爾者於四事中何以多説布施餘三略
説答曰布施中攝三事故以財施法施
教化衆生則無所不攝復次四事中初廣
開布施則知餘三亦如是問曰若爾者何
以略説財施而廣説法施答曰財施少法
施廣故所以者何財施有量果報法施無量
果報財施欲界繋果報法施亦三界繋果
報亦是出三界果報財施能與三界富樂
法施能與涅槃常樂又財施從法施生聞
法則能施故復次財施果報但富樂無種
種法施亦有富樂亦有餘事乃至佛道涅
槃果報以是等因縁故廣説法施二施義
如經中佛自廣説問曰經中須菩提何以故
言菩薩得一切種智不答曰須菩提意若
菩薩時得一切種智則不名菩薩云何未
得佛而能得一切種智得一切種智故名
爲佛若先作佛何用一切種智爲佛答今
得一切種智名爲菩薩已得一切種智名
爲佛菩薩時具足佛因縁生心欲得一切
種智得已名爲佛眞實之言菩薩不得佛
亦不得所以者何菩薩未得佛得已竟更
不復得世俗法故説菩薩今得佛得已竟第
一義中則無一切法何況佛及菩薩又經中
言佛心不異菩薩菩薩不異佛心次第相
續不斷故有二心如無異無分別故問
曰九次第定三十二相八十隨形好此是世
間共有法何以故名爲出世間不共法答
曰四禪四無色定滅受想名九次第滅受定
但聖人能得四禪四無色定從初禪起更不
雜餘心而入二禪從二禪乃至滅受定念
念中受不雜餘心名爲次第凡夫是罪人
鈍根云何能得三十二相如轉輪聖王提婆
達難陀所得相名字雖同而威徳具足淨潔
得處則不同於佛如先分別轉輪聖王佛
相不同中説又是相聖無漏法果報故自
在隨意無量無邊轉輪聖王等相是福徳業
因縁不能自在有量有限復次提婆達難
陀有三十相無三十二相轉輪聖王雖有
三十二相無威徳不具足不得處與
愛等煩惱倶八十隨形好具足唯佛菩薩
有之餘人正可有少許或指纖長或失腹
有如是等無威徳之好不足言是故説言
出世間不共凡夫法無咎
問曰從初來處處説諸法五衆乃至一切種
智不説是三十二相八十隨形好今經欲
竟何以品品中説
答曰佛有二種身法身生身於二身中法
身爲大法身大所益多故上來廣説今
經欲訖故生身義應當説是故今説復次是
生身相好莊嚴是聖無漏法果報今次第説
上雜諸波羅蜜説四念處等諸法義如先
説十力等是佛法甚深義今當更略説
問曰佛十力者若總相説則一力所謂一切
種智力若別相説則千萬億種力隨法爲
名今何以但説十力
答曰佛實有無量智力但以衆生不能得
不能行故不説是十力可度衆生事辦所
以者何佛用是處非處力定知一切法中
因果所謂行惡業墮惡道有是處行惡
業生天上無是處善亦如是不離五蓋
不修七覺得道者無有是處離五蓋修
七覺得道者有是處餘九力盡入此力
中佛以此力籌量十方六道中衆生可度
者不可度者可度者以種種因縁神通變化
而度脱之不可度者於此人中修捨心譬
如良醫觀其病相審定知其可活則治之
不可活者則捨之度衆生方便者所謂二
力業力定力求其業因縁生處人以業因
縁故受身縛著世間禪定因縁故得解脱
行者必應求苦從何而生由何而滅是故
用二力業力有二分一者淨業能斷惡業
二者垢業淨業名禪定解脱諸三昧不淨業
者能於三界中受身人有二種鈍根爲受
身故作業利根爲滅身故作業問曰若爾
者何以不皆令作淨業答曰以衆生根有
利鈍故問曰衆生何因縁故有利鈍答曰
以有種種欲力故惡欲衆生常入惡故鈍
欲名嗜好嗜好罪事生惡業故鈍善欲者
樂道修助道法故利問曰衆生何以不皆
作善欲答曰是故佛説世間種種性惡性
善性惡性者惡欲惡欲故根鈍如火熱性水
濕性不應責其所以問曰惡欲即是惡性
有何差別而作二力答曰性先有欲得因
縁而生譬如先有瘡得觸因縁則血出
性在内欲在外性重欲輕性難除欲易捨
性深欲淺用性作業必當受報用欲作業
不必受報有如是等差別復有人言欲常
習増長遂成爲性性亦能生欲是人若今世
若後世常習是欲則成爲性住是性中作
惡作善若住善性則可度若住惡性則
不可度佛既知衆生二種性已知其果報
善道惡道種種差別惡性者墮三惡道善性
者有四種道人天阿修羅涅槃道問曰一切
到處道力與天眼力有何差別答曰天眼
但見生死時此中未死時知見因知果天
眼見現前罪福果報是名一切到處道力
問曰聲聞辟支佛亦得涅槃亦能化衆生
何以無是力答曰是故説後三力三世中
衆生事盡能通達遍知以宿命力一切衆生
過去事本末悉知以天眼生死智力故一切
衆生未來世中無量事盡能遍知作是知已
知現世中衆生可度者爲説漏盡法以是
故但佛有此力二乘所無如有一人即日
應得阿羅漢舍利弗日中時語言汝無得
道因縁捨而不度晡時佛以宿命神通見
過去八萬劫前得道因縁今應成就晡時説
法即得阿羅漢道復次佛以初力知衆生
可度不可度相以第二力知衆生爲三障
所覆無覆者以第三力知衆生禪定解脱
淨不淨者以第四力知衆生根有利有鈍
能通法性不通者以第五力知衆生利
鈍根因縁善惡欲以第六力知二欲因縁
種種性以第七力知衆生利鈍根善惡果報
處七種道以第八力知衆生宿世善惡業障
不障以第九力知衆生今世未可度未來世
生處可度以第十力知是人以空解脱門
入涅槃無相無作門入涅槃知是人於見
諦道思惟道中念念中斷若干結使以是十
力籌量衆生所應度縁而爲説法是故説
法初無空言問曰佛智慧無量身相亦應無
量又佛身勝諸天王何以正與轉輪聖王
同有三十二相答曰三十二相不多不少
義如先説復次有人言佛菩薩相不定如
此中説隨衆生所好可以引導其心者
爲現又衆生不貴金而貴餘色琉璃頗梨
金剛等如是世界人佛則不現金色觀其
所好則爲現色又衆生不貴纖長指及網
縵以長指利爪爲羅刹相以網縵爲水
鳥相造事不便如著手衣何用是爲如罽
賓國彌帝隷力利菩薩手網縵其父惡以爲
怪以刀割之言我子何縁如鳥有人不好
肩圓大以爲似腫有以腹不現無腹如
餓相亦有人以青眼爲不好但好白黒分
明是故佛隨衆生所好而爲現相好如
是等無有常定有人言此三十二相實定
以神通力變化身隨衆生所好而爲現相
有人言佛有時神通變化有時隨世界處
生當生處不得言神通變化又於三千大
千世界中隨可度衆生處生則爲現相如
密迹經中説或現金色或現銀色或日月
星宿色或長或短隨可引導衆生則爲現
相隨此間閻浮提中天竺國人所好則爲
現三十二相天竺國人于今故治肩𮪴令
厚大頭上皆以有髻爲好如人相中説
五處長爲好眼鼻舌臂指髀手足相若輪若
蓮華若貝若日月是故佛手足有千輻輪纖
長指鼻高好舌廣長而薄如是等皆勝於
先所貴者故起恭敬心有國土佛爲現
千萬相或無量阿僧祇相或五六三四相
隨天竺所好故現三十二相八十種隨形
好
大智度論卷第八十八

大智度論釋四攝品第七十八
之餘卷八
十九
　　聖者龍樹菩薩造
　　後秦龜茲國三藏鳩摩羅什譯
經云何爲八十隨形好一者無見頂二者
鼻直高好孔不現三者眉如初生月紺琉璃
色四者耳輪埵成五者身堅實如那羅延
六者骨際如鉤鎖七者身一時迴如象王八
者行時足去地四寸而印文現九者爪如赤
銅色薄而潤澤十者膝骨堅著圓好十一者身
淨潔十二者身柔軟十三者身不曲十四者
指長纖圓十五者指文莊嚴十六者脈深十
七者踝不現十八者身潤澤十九者身自持
不逶迤二十者身滿足二十一者識滿足
二十二者容儀備足二十三者住處安無能
動者二十四者威震一切二十五者一切樂
觀二十六者面不大長二十七者正容貎不
撓色二十八者面具足滿二十九者脣赤如
頻婆果色三十者音響深三十一者臍深
圓好三十二者毛右旋三十三者手足滿三
十四者手足如意三十五者手文明直三十
六者手文長三十七者手文不斷三十八者
一切惡心衆生見者和悦三十九者面廣姝
四十者面淨滿如月四十一者隨衆生意和
悦與語四十二者毛孔出香氣四十三者
口出無上香四十四者儀容如師子四十五
者進止如象王四十六者行法如鵝王四十
七者頭如摩陀羅果四十八者一切聲分具
足四十九者牙利五十者舌色赤五十一
者舌薄五十二者毛紅色五十三者毛潔淨
五十四者廣長眼五十五者孔門相具足五
十六者手足赤白如蓮華色五十七者齎不
出五十八者腹不現五十九者細腹六十
者身不傾動六十一者身持重六十二者其
身分大六十三者身長六十四者手足淨
潔軟澤六十五者邊光各一丈六十六者光
照身而行六十七者等視衆生六十八者不
輕衆生六十九者隨衆生音聲不過不減七
十者説法不差七十一者隨衆生語言而
爲説法七十二者一發音報衆聲七十三
者次第有因縁説法七十四者一切衆生不
能盡觀相七十五者觀者無厭足七十六者
髮長好七十七者髮不亂七十八者髮旋好
七十九者髮色好如青珠八十者手足有徳
相須菩提是八十隨形好佛身成就如是





須菩提菩薩摩訶薩以二施攝取衆生所謂
財施法施是爲菩薩希有難及事云何爲菩
薩摩訶薩愛語攝取衆生菩薩摩訶薩以六
波羅蜜爲衆生説法作是言汝行六波羅蜜
攝一切善法云何爲菩薩摩訶薩利行攝取
衆生菩薩摩訶薩長夜教衆生令行六波羅
蜜云何爲菩薩摩訶薩同事攝取衆生菩薩
摩訶薩以五神通力故種種變化入五道中
與衆生同事以此四事而攝取之復次須菩
提菩薩摩訶薩行般若波羅蜜時教化衆生
善男子當善學分別諸字亦當善知一字乃
至四十二字一切語言皆入初字門一切語
言亦入第二字門乃至第四十二字門一切語
言皆入其中一字皆入四十二字四十二字
亦入一字是衆生應如是善學四十二字善
學四十二字已能善説字法善説字法已
善説無字法須菩提如佛善知字法善
知字善知無字爲無字法故説字法何以故
須菩提過一切名字故名爲佛法須菩提白
佛言世尊若衆生畢竟不可得法亦不可
得法性亦不可得畢竟空故無始空故世
尊菩薩摩訶薩行般若波羅蜜行禪波羅蜜
毘梨耶波羅蜜羼提波羅蜜尸羅波羅蜜檀波
羅蜜時行四禪四無量心四無色定三十七
助道法十八空行空無相無作三昧八背捨
九次第定佛十力四無所畏四無礙智十八不
共法三十二相八十隨形好云何住報得五
神通爲衆生説法衆生實不可得衆生不
可得故色不可得乃至識亦不可得五衆
不可得故六波羅蜜乃至八十隨形好皆不可
得是不可得中無衆生無色乃至無八十隨
形好世尊云何菩薩摩訶薩行般若波羅蜜
爲衆生説法世尊菩薩行般若波羅蜜時菩
薩尚不可得何況當有菩薩法佛告須菩提
如是如是如汝所言衆生不可得故當知
是内空外空内外空空空大空第一義空有爲
空無爲空畢竟空無始空散空諸法空自相
空性空不可得空無法空有法空無法有法
空當知五陰空十二入空十八界空十二
因縁空四諦空我空壽者命者生者養者育者
衆數者人者作者使作者起者使起者受者使
受者知者見者皆空衆生不可得故當知四
禪空四無量心空四無色定空當知四念處
空乃至八聖道分空空空無相空無作空八
背捨空九次第定空衆生不可得故當知佛
十力空四無所畏空四無礙智空十八不共
法空當知須陀洹果空斯陀含果空阿那含
果空阿羅漢果空辟支佛道空當知菩薩地
空當知阿耨多羅三藐三菩提空須菩提
菩薩摩訶薩如是見一切法空爲衆生説法不
失諸空相是菩薩如是觀時知一切法無礙
知一切法無礙已不壞諸法相不二不分別
但爲衆生如實説法譬如佛所化人化人復
化作無量千萬億人有教令布施者有教持
戒有教忍辱有教精進有教禪定有教智慧
有教四禪四無量心四無色定者於汝意云
何佛所化人有分別破壞諸法不須菩提
言不也世尊是化人無心無心數法云何
分別破壞諸法以是故須菩提當知菩薩摩
訶薩行般若波羅蜜爲衆生如應説法拔出
衆生於顛倒地令衆生各得如所應住地以
不縛不脱法故何以故須菩提是色不縛
不脱受想行識不縛不脱色無縛無脱不是
色受想行識無縛無脱不是識何以故色
畢竟清淨故受想行識乃至一切法若有爲
若無爲亦畢竟清淨故如是須菩提菩薩摩
訶薩爲衆生説法亦不得衆生及一切法一
切法不可得故菩薩以不住法故住諸法相
中所謂色空乃至有爲無爲法空何以故色
乃至有爲無爲法自性不可得故無有住處
無所有法不住無所有法所有法不住所有
法自性法不住自性法他性法不住他性法
何以故是一切法皆不可得故不可得法當
住何處如是須菩提菩薩摩訶薩行般若波
羅蜜以是諸空能如是説法如是行般若波
羅蜜於諸佛及聲聞辟支佛無有過何以故
諸佛菩薩辟支佛阿羅漢得是法已爲衆生
説法亦不轉諸法相何以故如法性實際
不可轉故所以者何諸法性無故須菩提
白佛言世尊若法性如實際不轉色與法
性異不色與如實際異不受想行識乃至有
爲無爲法世間出世間有漏無漏異不佛言
不也色不異法性不異如不異實際受想行
識乃至有漏無漏亦不異須菩提白佛言世
尊若色不異法性不異如不異實際受想
行識乃至有漏無漏不異者云何分別黒法
有黒報所謂地獄餓鬼畜生白法有白報所
謂天及人黒白法有黒白報不黒不白法有
不黒不白報所謂須陀洹果斯陀含果阿那
含果阿羅漢果辟支佛道阿耨多羅三藐三菩
提佛告須菩提世諦故分別説有果報非第
一義第一義中不可説因縁果報何以故是
第一義實無有相無有分別亦無言説所
謂色乃至有漏無漏法不生不滅相不垢不
淨畢竟空無始空故須菩提白佛言世尊若
以世諦故分別説有果報非第一義者一
切凡夫人應有須陀洹果斯陀含果阿那含果
阿羅漢果辟支佛道阿耨多羅三藐三菩提
佛告須菩提於汝意云何凡夫人爲知是世
諦法是第一義諦不若知是凡夫人應是
須陀洹果乃至阿耨多羅三藐三菩提須菩
提以凡夫人實不知世諦不知第一義諦不
知道不知分別道果云何當有諸果須菩提
聖人知世諦知第一義諦有道有修道以是
故聖人差別有諸果須菩提白佛言世尊修
道得果不佛言不也須菩提修道不得果不
修道亦不得果亦不離道得果亦不住道中
得果如是須菩提菩薩摩訶薩行般若波羅
蜜時爲衆生故分別果亦不分別是有爲性
無爲性世尊若不分別有爲性無爲性得諸
果者云何世尊自説三結盡名須陀洹果
婬怒癡薄故名斯陀含果五此間結盡名阿
那含果五彼間結盡名阿羅漢果所有集
法皆滅散相名辟支佛道一切煩惱習斷故
名阿耨多羅三藐三菩提世尊我當云何知
不分別有爲性無爲性得諸果佛告須菩提
汝以須陀洹果斯陀含果阿那含果阿羅漢果
辟支佛道阿耨多羅三藐三菩提是諸果是
有爲是無爲須菩提言世尊皆是無爲須
菩提無爲法中有分別不不也世尊須菩
提若善男子善女人通達一切法若有爲若
無爲一相所謂無相是時有分別若有爲若
無爲不不也世尊如是須菩提菩薩摩訶
薩爲衆生説法不分別諸法所謂内空故乃
至無法有法空故是菩薩自得無所著法亦
教人令得無所著法若檀波羅蜜尸羅波羅
蜜羼提波羅蜜毘梨耶波羅蜜禪波羅蜜般若
波羅蜜初禪乃至第四禪慈悲喜捨無邊虚
空處乃至非有想非無想處若四念處乃至
一切種智是菩薩自不著故亦教他令得
無所著無所著故無所礙譬如佛所化人布
施亦不受布施報但爲度衆生故乃至行一
切種智不受一切種智報菩薩摩訶薩亦如
是行六波羅蜜乃至一切法有漏無漏有爲
無爲不住亦不受報但爲度衆生故何以故
是菩薩摩訶薩善達一切諸法相故
論問曰八十隨形好是莊嚴身法識滿足
何以在隨形好中答曰此識是果報生識世
間好醜自然而知凡人識不具足故學人
法乃知佛一歳具足滿乃生故身識皆具
足餘人若八月若九月處胎總言十月菩薩
處胎十月總得一歳身根具足故果報得識
亦具足問曰足安立住處與安住處何異
答曰住處安者如白衣勇士牢持器仗安
據住處則不可動又出家時魔民惡鬼無
能動轉令退敗者四十二字義如摩訶衍中
説一字盡入諸字者譬如兩一合故爲二
三一故爲三四一爲四如是乃至千萬又
如阿字爲定阿變爲羅亦變爲波如是
盡入四十二字四十二字入一字者四十
二字盡有阿分阿分還入阿中善知字故
善知諸法名善知諸法名故善知諸法
義無字即是諸法實相義所以者何諸法義
中諸法無名字須菩提問若諸法畢竟空無
名字云何菩薩住果報六神通爲衆生説
諸法若畢竟無衆生則無有法佛可須菩
提言如是以十八空故一切法不可得我
衆生乃至知者見者乃至當知佛菩薩皆空
如是知已而爲衆生説是空法若衆生是
有而爲説空是則不可以衆生空但從顛
倒有是故菩薩不失於空而爲説法不失
者不作諸法皆空所説不空若以所説不
空則爲失空相若口説空而心是有是亦
爲失此中佛自説不二不壞法相故欲
明了是事説譬喩如佛所化作化人而
爲説法持戒布施諸功徳若以如是方便
説法是則無咎則能拔出衆生於顛倒無
縛無解故第一義中無縛無解世諦故有
縛有解此中佛自説因縁色不縛不解
何以故是不縛不解中無色相故乃至識亦
如是菩薩如是用不住法故住空法中
爲衆生説法衆生不可得衆生及一切法
不可得故此中佛自説因縁所謂無所有法
不住無所有譬如虚空不住虚空自性法
不住自性法譬如火不住火中他性法不
住他性法譬如水性中無火性又他性不
定故若能如是清淨説法是菩薩於諸佛
賢聖則無有過何以故諸佛賢聖不著一
切法説法者亦不著一切法諸佛賢聖以
畢竟空皆寂滅相爲心所行説法者亦如
是諸佛賢聖入三解脱門得一切法實性
所謂無餘涅槃説法者隨是法故無咎此中
佛自説因縁諸佛賢聖得是法已爲衆生
説法不轉法性法性空無相故須菩提問
若不轉法性色等諸法與法性異不佛答
不也何以故色等諸法實相即是法性故佛
意以菩薩説法時亦不壞法性須菩提
問色等諸法亦與法性不異何以故但貴
法性以佛答色不異法性故故須菩提
難若不異者云何分別有善惡白黒須陀洹
等諸果佛答色等法雖不離法性以世諦
故有分別於第一義中無分別何以故得
第一義聖人無所分別聞有所得不喜
聞無所有不憂得空無相證故乃至微細
法尚不取相何況分別有善惡未得實相
者欲得第一義故有所分別佛此中自説
因縁是法無言説亦無生滅垢淨法者所
謂畢竟空無始空問曰此中何以但説二空
名爲法答曰一切所有若法若衆生若言
畢竟空則破諸法若言無始空則破衆生
破此二法已則一切法盡破此中菩薩爲衆
生説法是故以二空破二事雖有餘空
不如畢竟空甚深畢盡餘空如火燒木猶
有灰燼畢竟空無灰無燼有人言若説十
八空無咎略説故説二空須菩提言若以
世諦故分別有善惡白黒及諸聖果者第
一義中凡夫人應有須陀洹等聖果何以故
若以世諦虚妄中分別有諸賢聖者第一義
中凡夫應作賢聖須菩提分別實相凡夫
爲異佛言第一義一相是故須菩提言凡
夫應是聖人爾時佛答若凡夫知分別是
第一義是世諦者凡夫人應有須陀洹等諸
聖果以凡夫實不知道不知分別道不
知行道修道何況得道果佛言聖人能
作是分別故説是聖果爾時須菩提自知
有失故言無量無相無動性中我云何取
相欲量無量法云何強以凡夫法爲聖果
爾時受佛語知行道者得果不行道者不
得果是故白佛修道得果不佛言不問
曰佛上説分別修道得道果今云何言不
答曰佛先説非著心今須菩提以著心問
欲從道中出果如麻中出油若爾者道之
與果同爲虚誑是故言不聽者生念若修
不得不修應當得是故佛言修尚不得何
況不修譬如二人欲有所到一者住不行
二道失道二倶不到若不修道尚無少許
攝心樂何況道果若心取相修道雖有攝
心禪定樂無有道果若不取相著心修道
則有道果是故佛説菩薩行般若波羅蜜不
分別有爲無爲性故有道果差別爾時須
菩提問若爾者佛何以故説斷三結得須
陀洹有如是等分別佛以反問答於汝
意云何汝以須陀洹果等是有爲是無爲
須菩提言是無爲佛言若爾者無爲中有差
別不須菩提言不也世尊若無分別汝云
何作難又復問須菩提若善男子善女人
通達一切法一相所謂無相住三解脱門
中證涅槃時是時有法分別若有爲若無
爲不答言不也佛意唯是心爲眞實餘時
皆虚誑汝云何作難菩薩行般若波羅蜜
不分別一切法住内空等諸空中是大清
淨自不著亦教衆生令無所著所謂檀波
羅蜜乃至一切種智菩薩道中皆教令不著
譬如佛所化人行布施等亦不分別布施
等亦不受布施等法果報但爲利益度衆
生故菩薩心亦如是何以故善通達諸法
性故善通達者不取法性相亦不住法性
中於法性中不疑不悶而説法無罣
無礙無遮是則通達法性
　大智度論釋善達品第七十九
經須菩提白佛言世尊云何菩薩善達諸法
相佛告須菩提譬如化人不行婬怒癡不
行色乃至識不行内外法不行諸煩惱結使
不行有漏法無漏法世間法出世間法有爲法
無爲法亦無聖果菩薩亦如是無有是事亦
不分別是法是名善達諸法相須菩提言世
尊化人云何有修道佛言化人修道不垢不
淨亦不在五道生死須菩提於汝意云何
佛所化人有根本實事有垢有淨不須菩提
言不也佛所化人無有根本實事亦無垢
無淨亦不在五道生死如是須菩提菩薩摩
訶薩善達諸法相亦如是須菩提言世尊一
切色如化不一切受想行識如化不佛言
一切色如化一切受想行識如化世尊若一
切色如化一切受想行識如化一切法如化
化人無色無受想行識無垢無淨無五道生
死亦無解脱處菩薩有何等功用佛告須菩
提於汝意云何菩薩摩訶薩本行菩薩道時
頗見有衆生從地獄餓鬼畜生人天中得解
脱不須菩提言不也世尊佛言如是如是
須菩提菩薩摩訶薩不見衆生從三界得解
脱何以故菩薩摩訶薩見知一切法如幻如
化世尊若菩薩摩訶薩見知一切法如幻如
化爲何事故行六波羅蜜四禪四無量心四
無色定三十七助道法乃至行大慈大悲淨
佛國土成就衆生佛告須菩提若衆生自知
諸法如幻如化菩薩摩訶薩終不於阿僧祇
劫爲衆生行菩薩道須菩提以衆生自不知
諸法如幻如化以是故菩薩摩訶薩於無量
阿僧祇劫行六波羅蜜成就衆生淨佛國土
得阿耨多羅三藐三菩提須菩提白佛言世
尊若一切法如夢如響如影如焔如幻如
化衆生在何處住菩薩行六波羅蜜而拔出
之須菩提衆生但住名相虚妄憶想分別中
是故菩薩行般若波羅蜜於名相虚妄中拔
出衆生須菩提白佛言世尊何等是名何
等是相佛言此名強作假施設所謂此色此
受想行識此男此女此大此小此地獄此畜
生此餓鬼此人此天此有爲此無爲此須陀
洹果斯陀含果阿那含果阿羅漢果辟支佛道
此佛道須菩提一切和合法皆是假名以
名取諸法是故爲名一切有爲法但有名
相凡夫愚人於中生著菩薩摩訶薩行般若
波羅蜜以方便力故於名字中教令遠離作
是言諸衆生是名但有空名虚妄憶想分
別中生汝等莫著虚妄憶想此事本末皆無
自性空故智者所不著如是須菩提菩薩
摩訶薩行般若波羅蜜以方便力故爲衆生
説法須菩提是爲名何等爲相須菩提有二
種相凡夫人所著處何等爲二一者色相二
者無色相須菩提何等名色相諸所有色
若麁若細若好若醜皆是空是空法中憶想
分別著心是名爲色相何等是無色相諸無
色法憶想分別著心取相故生煩惱是名無
色相是菩薩摩訶薩行般若波羅蜜以方便
力故教衆生遠離是相著無相法中令不墮
二法所謂是相是無相如是須菩提菩薩
摩訶薩行般若波羅蜜教化衆生遠離相令
住無相性中須菩提白佛言世尊若一切法
但有名相云何菩薩行般若波羅蜜能自饒
益亦教他人令得善利云何菩薩具足諸地
從一地至一地教化衆生令得三乘佛告須
菩提若諸法根本定有非但名相者菩薩
行般若波羅蜜時不能自益亦不能利益他
人須菩提諸法無有根本實事但有名相是
故菩薩行般若波羅蜜時能具足禪波羅蜜
無相故毘梨耶波羅蜜羼提波羅蜜尸羅波
羅蜜檀波羅蜜無相故具足四禪波羅蜜四
無量心波羅蜜四無色定波羅蜜無相故具
足四念處波羅蜜無相故乃至具足八聖道
分波羅蜜無相故具足内空波羅蜜無相
故乃至具足無法有法空波羅蜜無相故足
具八背捨波羅蜜無相故具足九次第定
波羅蜜無相故具足佛十力波羅蜜無相
故乃至具足十八不共法波羅蜜無相故是
菩薩無相故自具足是善法亦教他人令具
足善法無相故須菩提若諸法相當實有
如毫釐許者菩薩摩訶薩行般若波羅蜜時
不能知諸法無相無憶念得阿耨多羅三藐
三菩提亦教衆生令得無漏法何以故一
切無漏法無相無憶念故如是須菩提菩薩
摩訶薩行般若波羅蜜以無漏法利益衆生
須菩提白佛言世尊若一切法無相無憶念
云何數是聲聞法是辟支佛法是菩薩法是佛
法佛告須菩提於汝意云何無相法與聲
聞法異不不也世尊無相法與辟支佛法菩
薩法佛法異不不也世尊佛告須菩提無
相法即是須陀洹果斯陀含果阿那含果阿羅
漢果辟支佛法菩薩法佛法須菩提言如是
世尊須菩提以是因縁故當知一切法皆是
無相須菩提菩薩摩訶薩學是一切法無相
得増益善法所謂六波羅蜜四禪四無量心
四無色定四念處乃至十八不共法何以故
菩薩不以餘法爲要如三解脱門所謂空無
相無作所以者何一切善法皆入三解脱門
何以故一切法自相空是名空解脱門一切
法無相是名無相解脱門一切法無作無起
相是名無作解脱門若菩薩摩訶薩學三解
脱門是時能學五陰相能學十二入相能學
十八界相能學四聖諦十二分因縁法能學
内空外空乃至無法有法空能學六波羅蜜
四念處乃至八聖道分能學佛十力四無所畏
四無礙智十八不共法須菩提白佛言世尊
云何菩薩摩訶薩行般若波羅蜜能學五受
陰相佛告須菩提菩薩行般若波羅蜜知色
相知色生滅知色如云何知色相知色畢竟
空内分異虚無實譬如水沫無堅固是爲
知色相云何知色生滅色生時無所從來去
無所至若不來不去是爲知色生滅相云何
知色如是色如不生不滅不來不去不増不
滅不垢不淨是爲知色如須菩提如名如
實不虚如前後中亦爾常不異是爲知色如
云何知受相云何知受生滅云何知受如菩
薩知諸受相如水中泡一起一滅是爲知
受相知受生滅者是受無所從來去無所至
是爲知受生滅知受如者是如不生不滅不
來不去不増不減不垢不淨是爲知受如云
何知想相云何知想生滅云何知想如知想
相者是想如焔水不可得而妄生水想是
爲知想相知想生滅者是想無所從來去無
所至是爲知想生滅知想如者諸想如不
生不滅不來不去不増不減不垢不淨不轉於
實相是爲知想如云何知行相云何知行
生滅云何知行如知行相者行如芭蕉葉葉
除却不得堅實是爲知行相知行生滅者諸
行生無所從來去無所至是爲知行生滅知
行如者諸行不生不滅不來不去不増不減
不垢不淨是爲知行如云何知識相云何
知識生滅云何知識如知識相者如幻師幻
作四種兵無有實識亦如是知識生滅者
是識生時無所從來滅時無所去是爲知識
生滅知識如者知識不生不滅不來不去不
垢不淨不増不減是爲知識如云何知諸
入眼眼性空乃至意意性空色色性空乃至
法法性空云何知界眼眼界空色色界
空眼識眼識界空乃至意識界亦如是云何
知四聖諦知苦聖諦時遠離二法知苦聖
諦不二不別是名苦聖諦集滅道亦如是
云何知苦如苦聖諦即是如如是苦聖諦
集滅道亦如是云何知十二因縁知十二因
縁不生相是名知十二因縁須菩提白佛言
世尊若菩薩摩訶薩行般若波羅蜜時各各
分別知諸法將無以色性壞法性乃至一切
種智性壞法性耶佛告須菩提若法性外更
有法者應壞法性法性外法不可得是故不
壞何以故須菩提佛及佛弟子知法性外法
不可得故不説法性外有法如是須菩提
菩薩摩訶薩行般若波羅蜜應學法性須菩
提白佛言世尊菩薩摩訶薩若學法性爲無
所學佛告須菩提菩薩摩訶薩若學法性
則學一切法何以故一切法即是法性須
菩提白佛言世尊何因縁故一切法即是
法性佛言一切法皆入無相無爲性中以
是因縁故學法性則學一切法須菩提白佛
言世尊若一切法即是法性菩薩摩訶薩
何以學般若波羅蜜禪波羅蜜毘梨耶波羅蜜
羼提波羅蜜尸羅波羅蜜檀波羅蜜菩薩摩
訶薩何以學初禪第二第三第四禪菩薩摩
訶薩何以學慈悲喜捨何以學無邊虚空處
無邊識處無所有處非有想非無想處何以
學四念處四正勤四如意足五根五力七覺分
八聖道分何以學空無相無作解脱門何以
學八背捨九次第定佛十力四無所畏四無礙
智十八不共法何以學六神通何以學三十
二相八十隨形好何以學生刹利大姓婆羅
門大姓居士大家何以學生四天王天處三
十三天夜摩天兜率陀天化樂天他化自在
天何以學生梵天王住處光音天遍淨天廣
果天無想定淨居天何以學生無邊空處生
無邊識處生無所有處生非有想非無想處
何以學初發意地第二第三第四第五第六第
七第八第九第十地何以學聲聞地辟支
佛地菩薩法位何以學成就衆生淨佛國土
何以學諸陀羅尼何以學樂説法何以學阿
耨多羅三藐三菩提學已得一切種智知一
切法世尊諸法法性中無是分別世尊將
無菩薩墮非道中何以故世尊法性中無如
是分別法性中無色無受想行識諸法性亦
不遠離色受想行識色即是法性法性即是
色受想行識亦爾一切法亦如是佛告須
菩提如是如是如汝所言色即是法性受
想行識即是法性須菩提菩薩摩訶薩行般
若波羅蜜時若法性外見有法者爲不求阿
耨多羅三藐三菩提菩薩摩訶薩行般若波
羅蜜時知一切法性即是阿耨多羅三藐三
菩提以是故菩薩摩訶薩行般若波羅蜜時
知一切法即是法性已以無名相之法以名
相説所謂是色是受想行識乃至是阿耨多
羅三藐三菩提須菩提譬如工幻師若幻師
弟子多人處立幻作種種形色男女象馬端嚴
園林及諸盧館流泉浴池衣服臥具香華瓔珞
餚膳飮食作衆伎樂以樂衆人又復幻作人
令布施持戒忍辱精進禪定修智慧是幻師
復幻作刹利大姓婆羅門大姓居士大家四天
王天處須彌山三十三天夜摩天兜率陀天化
樂天他化自在天以示衆人復幻作梵衆天
乃至非有想非無想天復幻作須陀洹斯陀
含阿那含阿羅漢辟支佛菩薩摩訶薩從初
發意行檀波羅蜜尸羅波羅蜜羼提波羅蜜毘
梨耶波羅蜜禪波羅蜜般若波羅蜜行初地
乃至行十地入菩薩位遊戲神通成就衆生
淨佛國土遊戲諸禪解脱三昧行佛十力四
無所畏四無礙智十八不共法大慈大悲具
足佛身三十二相八十隨形好以示衆人是
中無智之人歎未曾有是人多能巧爲衆事
娯樂衆人種種形色乃至三十二相八十隨
形好莊嚴佛身其中有智之士思惟言未曾
有也是中無有實事而以無所有法娯樂衆
人令有形相無事事相無有有相如是須菩
提菩薩摩訶薩不見離法性有法行般若波
羅蜜以方便力故雖不得衆生而自布施亦
教人布施讃歎布施法歡喜讃歎行布施
者自持戒亦教人持戒自忍辱亦教人忍辱
自精進亦教人精進自行禪亦教人行禪自
修智慧亦教人修智慧讃歎修智慧法歡喜
讃歎修智慧者自行十善亦教人行十善讃
歎行十善法歡喜讃歎行十善者自受行五
戒亦教他人受行五戒讃歎五戒法歡喜
讃歎受行五戒者自受八戒齋亦教他人受
八戒齋讃歎八戒齋法歡喜讃歎行八戒齋
者自行初禪乃至自行第四禪自行慈悲喜
捨自行無邊空處乃至非有想非無想處亦
教他人行自行四念處乃至八聖道分自行
三解脱門佛十力乃至自行十八不共法亦
教他人行十八不共法讃歎十八不共法歡
喜讃歎行十八不共法者須菩提若法性前
後中有異者是菩薩摩訶薩不能以方便力
示法性成就衆生須菩提以法性前後中無
異是故是菩薩行般若波羅蜜爲利益衆
生故行菩薩道
論問曰佛品品中説通達諸法相今須菩
提何以更問答曰是般若波羅蜜無一定
相無言説故雖數聞猶未足具故更問譬
如犢子雖大善母美乳飮猶不止佛大慈
悲猶如善母般若波羅蜜如美乳須菩提
如犢子雖數聞諸法相猶未厭足復次唯
佛一切智能通達諸法實相餘人雖達不
能究盡是故問餘菩薩未作佛云何能通
達佛以譬喩答如幻化人無三毒諸煩
惱結使無心心數法内外有漏無漏法中所
不攝不墮凡夫法亦不墮聖果中不得
言是須陀洹等亦能發他心善惡所爲變
化事必能令成就此變化其實不垢不淨
六道所不攝菩薩身亦如是無三毒等煩
惱知是心心數法皆是先世虚誑顛倒法因
縁生故不信不隨逐能如是行是爲善通
達諸法相是時須菩提雖善知空以貴敬
尊重佛法不能限量佛法故問佛世尊
一切色等法皆空如化耶佛答一切色等法
皆如化汝貴重佛法故不敢言空我以
一切智故能説諸法空如餘人貴師子力
師子自不貴其力爾時須菩提言若一切法
畢竟空皆如化佛何以種種讃菩薩功徳因
菩薩故斷三惡道能拔出衆生令得涅槃
佛反問須菩提於汝意云何菩薩本行菩
薩道時見定有衆生從五道中拔出不
須菩提言無也佛可其意如是如是何以
故菩薩得無生法忍時知見一切法如幻
如化須菩提言若爾者菩薩以何事故行
六波羅蜜等佛答若衆生自知諸法空如
幻菩薩則無功夫復次若諸法決定空相
則菩薩無功夫令諸法非實非空過諸語
言道畢竟空寂滅相衆生不知是事故生
吾我心起惡罪業受無量苦是故菩薩知
諸法實相生大悲心如長者有子盲而飮
毒長者知其必死起種種方便遮令不
飮菩薩亦如是見是衆生顛倒無明盲
故飮三毒則生大悲心於無量阿僧祇劫
修六波羅蜜淨佛國土教化衆生須菩提
聞是已更白佛言世尊若一切法空無根
本如夢如幻等衆生在何處住而菩薩拔
出須菩提意謂如人沒深泥而得拔出佛
答衆生但住名相虚誑憶想分別中佛意一
切法中無決定實者但凡夫虚誑故著如人
闇中見似人物謂是實人而生畏怖又如
惡狗臨井自吠其影水中無狗但有其
相而生惡心投井而死衆生亦如是四大
和合故名爲身因縁生識和合故動作言語
凡夫人於中起人相生愛生恚起罪業
墮三惡道菩薩行般若波羅蜜時憐愍衆
生種種因縁教化令知空法而拔出之作
是言是法皆畢竟空無所有衆生顛倒虚妄
故見似如有如化如幻如乾闥婆城無有
實事但誑惑人眼復次一切法但從名字
和合更有餘名如頭足腹脊和合故假名爲
身如髮眼耳鼻口皮骨和合故假名爲頭
諸毛和合故名爲髮分分和合故假名爲毛
諸微塵和合故名爲毛分亦和合諸分故名
爲微塵問曰微塵第一微細故不得作
分無分故無和合此則定法是故不得
言一切空無有定法答曰若微塵是色則
應有分何以故一切色皆在虚空中皆有
十方若微塵是色則有十分若有十分
云何是極微若如汝説微塵無分者則非
色何以故出色相故又復色名五情可
得若微塵非五情所得者云何得知是
色是故微塵但有虚名眼見麁色尚可破
令空何況不可見不可觸問曰微塵細故
五情所不能得聖人得天眼則見答曰
天眼見雖細是色相故應當有分若無分
則非色非色則天眼不見以是故天眼亦
虚誑妄見是故聖人以慧眼觀世間則得
道微塵如先説但有名無實微塵無故一
切法名字和合故更有假名無有實定而
衆生妄生貪著貪欲瞋恚因縁故起惡業
無量阿僧祇劫在三惡道受苦若諸法實定
尚不應作貪欲瞋恚罪因縁何況虚誑無
實若能捨虚誑名相不著空法者則受涅
槃常樂
問曰名相有何差別答曰名者是衆物字
如熱物字爲火相者如見煙知是火相熱
是火體復次如五衆和合中男女是爲名
身貎可別男女是爲相見是相故作名
字名爲男女問曰若爾者名相無異所以
者何見相故得名知名故得相答曰汝不
解我所説耶先見男女貎然後名爲男
女相爲本名爲末又復如人眼見色偏取
所好相而生著於餘人則不然以其能
生染著心是名爲相復次此中佛自説名
相分別名者假名以名取諸法如經中廣
説須菩提問若一切法但有名相菩薩云何
自利利人佛答若諸法根本定有菩薩行
般若波羅蜜時不能自利利人何以故
若諸法性定實有即是無生何以故以性先
定有故若是法從因縁和合生即是無定
性若性定有則不須因縁和合若爾者則無
生無生故無滅無滅故無罪福以知無常
故則捨罪修福若常則無縛解無世間無
涅槃等是故佛告須菩提若法定有非但名
相者菩薩不行般若波羅蜜自利利人
不行禪波羅蜜等自利利人無相故是菩
薩自具足是善法亦以善法利益衆生以
無相故佛告須菩提若諸法當實有如毫
釐許菩薩坐道場時不能觀一切法空
無相無所有得成阿耨多羅三藐三菩提亦
不能以此法利益衆生何以故是菩薩坐
道場時觀一切法第一眞實若小錯不應
得阿耨多羅三藐三菩提亦不能爲衆生
説是空無相法所以者何法若定有佛云何
誑衆生一切法無漏無相無憶念問曰四諦
中三諦皆有相苦諦則有苦相集諦則有集
相道諦則有道相唯滅諦無相亦有憶念
是無相涅槃汝何以言一切無漏法無相無
憶念答曰摩訶衍法與聲聞法異摩訶衍
法中説一切無漏法無相無憶念復次有相
有憶念皆是虚誑不實若虚誑不實即是諸
煩惱漏云何是無漏復次是三諦皆隨滅諦
見苦即捨見集即斷不言實定見道爲
趣滅故亦不住是道中滅盡是主是
滅盡法無相無縁云何有憶念憶念皆是縁
相著法是故無漏法皆無相無憶念須菩提
意若無漏法是第一實無相無憶念一切法
性亦應無相無憶念但凡夫顛倒故有相有
憶念是故問佛若一切法無相無憶念云何
數是聲聞法是辟支佛法是菩薩法是佛法
佛反問須菩提三乘法與無相法異不須菩
提答曰諸煩惱滅即是斷斷即是無爲法
亦知滅道諦即是無漏無相是故言三乘
不異無相法佛復問須陀洹乃至佛不即
是無相法耶答言是以是因縁故當知一
切法皆是無相若無相汝云何難言有諸道
正以無相故有三乘諸道佛言若菩薩能
如是學無相法則能増益諸善法所謂六
波羅蜜乃至十八不共法此中佛自説因縁
菩薩唯住三解脱門不以餘法爲要所以
者何三解脱門是實法餘四念處等法雖實
皆方便説三解脱門近涅槃亦能攝一切實
善法是故説菩薩應學問曰若菩薩學是
三解脱門即學五衆十二入十八界等是三
解脱門皆空無相無分別是五衆諸法皆是
有相有分別法云何學三解脱門故學是餘
法答曰菩薩學是三解脱門則出三界盡
三漏故於諸法中得實智慧無所不通
先來五衆中皆虚妄邪行今得此三解脱門
故得正通達此中佛自説因縁菩薩行是
三解脱門無相法時知色生知色滅知色
如乃至識亦爾如經中廣説須菩提復
問如佛所言菩薩知色等相知色等生
知色等滅知色等如若如是分別將無色
性壞法性耶佛答若有法出法性者色
性應壞法性一切法實相名爲法性是故
一切法皆入法性中色性實相即是法性同
一性云何色性能壞法性佛更説因縁諸
佛賢聖不見出法性更有法者不得故不
説諸佛賢聖最可信者菩薩應如是學法
性須菩提白佛若菩薩學法性是爲無
所學所以者何法性無性故佛答法性無性
者若菩薩學法性爲學一切法若法性當
別有性若無性是性應但學法性不學一
切法今法性實無別性亦無無性故遍
學一切法但諸法實相是法性是故得實
相則正遍學一切法爾時須菩提白佛世
尊若一切法即是法性菩薩摩訶薩以何等
故學六波羅蜜乃至陀羅尼門何以故諸法
實相即是法性若一切法即是法性菩薩更何
所求復次法性中無分別是六波羅蜜乃至
陀羅尼今菩薩分別行是法將無墮顛倒
中耶佛可須菩提意而答若菩薩出法性
見有法者不求阿耨多羅三藐三菩提何
以故出法性有法者是常顛倒無明不可
轉令實云何斷一切法中無明得作佛菩
薩知一切法即是畢竟空常寂滅相無戲論
無名字憐愍衆生以方便力故以名相
説所謂是色是受想行識乃至阿耨多羅三
藐三菩提如經中所説幻喩幻師即是菩
薩幻法即是六波羅蜜等諸法雖行是諸
法無著心如幻師雖幻作種種物知其無
實而不著智者是佛及大菩薩無智者凡夫
人及新發意而大歡喜歎未曾有菩薩行菩
薩道雖出法性更不見有法亦不見有
一定衆生而大利益自身及衆生如經中
説是菩薩自行布施等亦教他人讃歎布
施法歡喜讃歎行布施者乃至十八不共
法亦如是此中佛自説因縁若法性先無後
有菩薩不能得阿耨多羅三藐三菩提亦
不能以方便力説所以者何若法性先無
後有從因縁生者則與凡夫共法無異
若法性先有後無衆生及諸法則墮斷滅以
諸法性先空中後亦爾非智慧力故令空
衆生及諸法非以入無餘涅槃時乃空從
本已來常空菩薩教衆生何以不觀其實
性而著顛倒若觀諸法畢竟空性者則知
從本已來常空今無所失如是行般若
波羅蜜菩薩則能祐利衆生
大智度論卷第八十九

大智度論釋實際品第八十卷九
十
　　聖者龍樹菩薩造
　　後秦龜茲國三藏鳩摩羅什譯
經須菩提白佛言世尊若衆生畢竟不可
得菩薩爲誰故行般若波羅蜜佛告須菩提
菩薩爲實際故行般若波羅蜜須菩提實際
衆生際異者菩薩不行般若波羅蜜須菩提
實際衆生際不異以是故菩薩摩訶薩爲利
益衆生故行般若波羅蜜復次須菩提菩薩
摩訶薩行般若波羅蜜時以不壞實際法立
衆生於實際中須菩提白佛言世尊若實
際即是衆生際菩薩則爲建立實際於實際
世尊若建立實際於實際則爲建立自性於
自性世尊不得建立自性於自性世尊云
何菩薩摩訶薩行般若波羅蜜時建立衆生
於實際佛告須菩提實際不可建立於實
際自性不可建立於自性須菩提今菩薩摩
訶薩行般若波羅蜜時以方便力故建立衆
生於實際實際亦不異衆生際實際衆生際
無二無別須菩提白佛言世尊何等是諸菩
薩摩訶薩方便力用是方便力菩薩摩訶薩行
般若波羅蜜時建立衆生於實際亦不壞
實際相佛告須菩提若菩薩摩訶薩行般若
波羅蜜時以方便力故建立衆生於布施建
立已説布施先後際相作是言如是布施前
際空後際空中際亦空施者亦空施報亦空
受者亦空諸善男子是一切法實際中不可
得汝等莫念布施異施者異施報異受者異
若汝等不念布施異施者異施報異受者異
是時布施能取甘露味得甘露味果汝善男
子以是布施故莫著色莫著受想行識何以
故是布施布施相空施者施者空施報施
報空受者受者空空中布施不可得施者不
可得施報不可得受者不可得何以故是諸
法畢竟自性空故復次須菩提菩薩摩訶薩
行般若波羅蜜時以方便力故教衆生持戒
語衆生言汝善男子除捨殺生法乃至除捨
邪見何以故善男子如汝所分別法是諸
法無如是性汝善男子當諦思惟何等是衆
生而欲奪命用何等物奪命乃至邪見亦如
是須菩提菩薩摩訶薩如是方便力成就衆
生是菩薩摩訶薩即爲衆生説布施持戒果
報是布施持戒果報自性空知布施持戒果
報自性空已是中不著不著故心不散能生
智慧以是智慧斷一切結使煩惱入無餘
涅槃是世俗法非第一實義何以故空中
無有滅亦無使滅者諸法畢竟空即是涅槃
復次須菩提菩薩摩訶薩見衆生瞋恚惱心
教言汝善男子來修行忍辱作忍辱人當樂
忍辱汝所瞋者自性空故汝來善男子如
是思惟我於何所法中瞋誰爲瞋者所瞋者
誰是法皆空是性空法無不空時是空非諸
佛作非辟支佛聲聞作非菩薩摩訶薩作
非諸天鬼神龍王阿修羅緊那羅摩睺羅伽
非四天王天乃至非他化自在天非梵衆天
乃至非淨居天非無邊空處乃至非有想非
無想處諸天所作汝當如是思惟所瞋誰
誰是瞋者何等是瞋事是一切法性空性空
法中無有所瞋如是須菩提菩薩摩訶薩行
般若波羅蜜時以是因縁建立衆生於性空
次第漸漸示教利喜令得阿耨多羅三藐三菩
提是世俗法非第一實義何以故是性空
中無有得者無有得法無有得處須菩提是
名實際性空法菩薩摩訶薩爲衆生故行是
法衆生亦不可得何以故一切法離衆生
相復次須菩提菩薩摩訶薩行般若波羅蜜
時方便力故見衆生懈怠教令身精進心精
進作是言諸善男子諸法性空中無懈怠法
無懈怠者無懈怠事是一切法性皆空無過
性空者汝等生身精進心精進爲生善法故
莫懈怠善男子若布施若持戒若忍辱若精
進若禪定若智慧若諸禪定解脱三昧若四
念處乃至八聖道分若空解脱門無相無作
解脱門乃至十八不共法中莫懈怠諸善
男子是一切法性空中當知無礙相無礙法
中無懈怠者無懈怠法如是須菩提菩薩摩
訶薩行般若波羅蜜時教衆生令住性空不
墮二法何以故是性空無二無別故是無
二法則無可瞋處復次須菩提菩薩摩訶薩
行性空般若波羅蜜時教衆生令精進作是
言諸善男子勤精進若布施若持戒若忍辱
若精進若禪定若智慧若禪定解脱三昧若四
念處乃至八聖道分若空解脱門無相無作
解脱門若佛十力若四無所畏若四無礙智
若十八不共法若大慈大悲是諸法汝等莫
念二相莫念不二相何以故是法性皆空
是性空法不應用二相念不應用不二相念
如是須菩提菩薩摩訶薩行般若波羅蜜以
方便力故成就衆生成就衆生已次第教令
得須陀洹果斯陀含果阿那含果阿羅漢果辟
支佛道菩薩位令得阿耨多羅三藐三菩提
復次須菩提菩薩摩訶薩行般若波羅蜜時
見衆生亂心以方便力爲利益衆生故作是
言諸善男子當修禪定汝莫生亂想當生一
心何以故是法性皆空性空中無有法可
得若亂若一心汝等住是三昧所有作業
若身若口若意若布施若持戒若行忍辱若勤
精進若行禪定若修智慧若行四念處乃至
若行八聖道分若諸解脱次第定若行佛
十力四無所畏四無礙智十八不共法大慈大
悲三十二相八十隨形好若聲聞道若辟支
佛道若菩薩道若佛道若須陀洹果斯陀含
果阿那含果阿羅漢果辟支佛道若一切種
智若成就衆生若淨佛國土汝等皆當應隨
所願得行性空故如是須菩提若菩薩摩
訶薩行般若波羅蜜方便力爲利益衆生故
從初發意終不懈廢常求善法利益衆生從
一佛國至一佛國供養諸佛從諸佛聞法
捨身受身乃至阿耨多羅三藐三菩提終不忘
失是菩薩常得諸陀羅尼諸根具足所謂身
根語根意根何以故是菩薩摩訶薩常修
一切種智修一切種智故一切諸道皆修若
聲聞道若辟支佛道若菩薩神通道行神通
道菩薩常利益衆生終不忘失是菩薩住報得
神通利益衆生入生死五道終不耗減如是
須菩提菩薩摩訶薩行般若波羅蜜住性空
以禪定利益衆生復次須菩提菩薩摩訶薩
行般若波羅蜜住性空以方便力故利益衆
生作是言汝等諸善男子觀一切法性空
善男子汝等當作諸業若身業若口業若意
業取甘露味得甘露果性空中無有法退
何以故性空不退亦無退者以性空非法亦
非非法於無所有法中云何當有退須菩提
菩薩摩訶薩行般若波羅蜜時如是教衆生
常不懈廢是菩薩自行十善亦教他人行十
善五戒八戒亦如是自行初禪亦教他人令
行初禪乃至第四禪亦如是常自行慈心
亦教他人令行慈心乃至捨心亦如是自行
無邊空處亦教他人令行無邊空處乃至非
有想非無想處亦如是自行四念處亦教他
人令行四念處乃至八聖道分佛十力乃至
八十隨形好亦如是自於須陀洹果中生智
慧亦不住是中亦教他人令得須陀洹果乃
至阿羅漢果亦如是自於辟支佛道中生
智慧亦不住是中亦教他人令得辟支佛道
自生阿耨多羅三藐三菩提道亦教他人令
得阿耨多羅三藐三菩提道如是須菩提菩
薩摩訶薩行般若波羅蜜方便力故終不懈
怠須菩提白佛言世尊若諸法性常空常
空中衆生不可得法非法亦不可得菩薩摩
訶薩云何求一切種智佛告須菩提如是如
是如汝所言諸法性皆空空中衆生不可
得法非法亦不可得須菩提若一切法性不
空菩薩摩訶薩不依性空成阿耨多羅三藐
三菩提爲衆生説性空法須菩提色性空
受想行識性空菩薩摩訶薩行般若波羅蜜
時説五陰性空法説十二入十八界性空法
説四禪四無量心四無色定四念處乃至八聖
道分性空法説三解脱門八背捨九次第定
佛十力四無所畏四無礙智十八不共法大慈
大悲三十二相八十隨形好性空法説須陀
洹果斯陀含果阿那含果阿羅漢果辟支佛道
一切種智斷煩惱習性空法須菩提若内
空性不空外空乃至無法有法空性不空者則
壞空性是性空不常不斷何以故是性空
無住處亦無所從來亦無所從去須菩提是
名法住相是中無法無聚無散無増無減無
生無滅無垢無淨是爲諸法相菩薩摩訶薩
在是中發阿耨多羅三藐三菩提心不見法
有所發無發無住是名法住相是菩薩摩訶
薩行般若波羅蜜時見一切法性空不轉阿
耨多羅三藐三菩提何以故是菩薩不見有
法能障礙當何處生疑是名阿耨多羅三藐
三菩提性空不得衆生不得我不得人不得
壽不得命乃至不得知者見者性空中色不
可得受想行識不可得乃至八十隨形好不
可得須菩提譬如佛化作四衆比丘比丘尼
優婆塞優婆夷常爲是諸衆説法千萬億
劫不斷佛告須菩提是諸化衆當得須陀洹
果斯陀含果阿那含果阿羅漢果得阿耨多
羅三藐三菩提記不須菩提言不也世尊何
以故是諸化衆無有根本實故一切諸法性
空亦無根本實事何等是衆生得須陀洹果
乃至阿羅漢果得阿耨多羅三藐三菩提記
須菩提菩薩摩訶薩亦如是爲衆生説性空
法是衆生實不可得以衆生墮顛倒故拔
衆生令住不顛倒顛倒即是無顛倒顛倒不
顛倒雖一相而多顛倒少不顛倒無顛倒處
中則無我無衆生乃至無知者見者無顛倒
處中亦無色無受想行識無十二入乃至無
阿耨多羅三藐三菩提是爲諸法性空菩
薩摩訶薩住是中行般若波羅蜜時於衆生
相顛倒中拔出衆生所謂無衆生有衆生相
中拔出乃至知者見者相中拔出於無色色
相中無受想行識受想行識相中拔出衆生
十二入十八界乃至一切有漏法亦如是須
菩提亦有諸無漏法所謂四念處四正勤四
如意足五根五力七覺分八聖道分如是等
法雖無漏亦不如第一義相第一義相者無
作無爲無生無相無説是名第一義亦名性
空亦名諸佛道是中不得衆生乃至不得知
者見者不得色受想行識乃至不得八十隨
形好何以故菩薩摩訶薩非爲道法故求
阿耨多羅三藐三菩提心爲諸法實相性空
故求阿耨多羅三藐三菩提是性空前際亦
是性空後際亦是性空中際亦是性空常
性空無不性空時菩薩摩訶薩行是性空般
若波羅蜜爲衆生著衆生相欲拔出故求道
種智求道種智時遍行一切道若聲聞道若
辟支佛道若菩薩道是菩薩具足一切道拔
出衆生於邪想著淨佛國土已隨其壽命
得阿耨多羅三藐三菩提須菩提過去十方
諸佛道性空未來現在十方諸佛道亦性空
離性空世間無道無道果要從親近諸佛聞
是諸法性空行是法不失薩婆若須菩提白
佛言世尊甚希有諸菩薩摩訶薩行是性
空法亦不壞性空相所謂色與性空異受想
行識與性空異乃至阿耨多羅三藐三菩提
與性空異世尊但色即是性空性空即是
色乃至阿耨多羅三藐三菩提阿耨多羅三
藐三菩提即是性空性空即是阿耨多羅三
藐三菩提佛告須菩提如是如是若色與
性空異若受想行識與性空異乃至阿耨多
羅三藐三菩提與性空異菩薩摩訶薩不能
得一切種智須菩提今色不異性空乃至阿
耨多羅三藐三菩提不異性空以是故菩薩
摩訶薩知一切法性空發意求阿耨多羅三
藐三菩提何以故是中無有法若實若常但
凡夫著色受想行識凡夫取色相取受想行
識相有我心著内外物故受後身色受想行
識是故不得脱生老病死愁憂苦惱往來五
道以是事故菩薩摩訶薩行性空波羅蜜
不壞色等諸法相若空若不空何以故是
色性空相不壞色所謂是色是空譬如虚空
不壞虚空内虚空不壞外虚空外虚空不壞
内虚空如是須菩提色不壞色空相色空相
不壞色何以故是二法無有性能有所壞
所謂是空是非空乃至阿耨多羅三藐三菩
提亦如是須菩提白佛言世尊若一切法
空無分別云何菩薩摩訶薩從初發意已來
作是願我當得阿耨多羅三藐三菩提世尊
若一切法無分別云何菩薩發心言我當得
阿耨多羅三藐三菩提世尊若分別諸法不
能得阿耨多羅三藐三菩提佛告須菩提如
是如是若菩薩摩訶薩行二相者無阿耨多
羅三藐三菩提若分別作二分者無阿耨多
羅三藐三菩提若不二不分別諸法則是阿
耨多羅三藐三菩提菩提是不二相不壞相
須菩提是菩提不色中行不受想行識中行
乃至菩提亦不菩提中行何以故色即是菩
提菩提即是色不二不分別乃至十八不共
法亦如是是菩提非取故行非捨故行須菩
提白佛言世尊若菩薩摩訶薩菩提非取
故行非捨故行菩薩摩訶薩菩提何處行佛
告須菩提於汝意云何如佛所化人在何
處行若取中行若捨中行須菩提言世尊非
取中行非捨中行佛言菩薩摩訶薩菩提亦
如是非取中行非捨中行須菩提於汝意
云何阿羅漢夢中菩提何處行若取中行若
捨中行不也世尊非取中行非捨中行世
尊阿羅漢畢竟不眠云何夢中菩提若取
中行若捨中行須菩提菩薩摩訶薩阿耨多
羅三藐三菩提亦如是非取中行非捨中行
所謂色中行乃至一切種智中行世尊將無
菩薩摩訶薩不行十地不行六波羅蜜不行
三十七助道法不行十四空不行諸禪定解
脱三昧不行佛十力乃至八十隨形好住五
神通淨佛國土成就衆生得阿耨多羅三藐
三菩提佛告須菩提如是如是如汝所言今
菩薩雖菩提無處行若不具足十地六波羅
蜜四禪四無量心四無色定四念處乃至八聖
道分空無相無作解脱佛十力乃至八十隨
形好常捨法不錯謬法不具足是諸法終
不得阿耨多羅三藐三菩提是菩薩摩訶薩
住色相中住受想行識相中乃至住阿耨多羅
三藐三菩提相中能具足十地乃至得阿耨
多羅三藐三菩提是相常寂滅無有法能増
能減能生能滅能垢能淨能得道能得果世
諦法故菩薩摩訶薩得阿耨多羅三藐三菩
提非第一實義何以故第一實義中無有
色乃至無有阿耨多羅三藐三菩提亦無
行阿耨多羅三藐三菩提者是一切法皆以
世諦故説非第一義須菩提菩薩摩訶薩
從初發意已來行阿耨多羅三藐三菩提菩
提亦不増衆生亦不減菩薩亦無増減須
菩提於意云何若人初得道時住無間
三昧得無漏根若成就須陀洹果斯陀
含果阿那含果阿羅漢果汝爾時有所得若
夢若心若道若道果不須菩提言世尊不
得也佛告須菩提云何當知得阿羅漢道者
世尊世諦法故分別名阿羅漢道佛語須
菩提世諦故説名菩薩説名色受想行識
乃至一切種智是菩提中無法可得若増若
減以諸法性空故諸法性空尚不可得何
況得初地心乃至十地心六波羅蜜三十七
助道法空三昧無相無作三昧乃至一切佛
法當有所得無有是處如是須菩提菩薩
摩訶薩行阿耨多羅三藐三菩提得阿耨多
羅三藐三菩提利益衆生
論釋曰上品中須菩提種種因縁難若諸法
空云何有五道生死善不善法今難衆生
作是言世尊若衆生畢竟不可得菩薩爲誰
故行般若先難法爲衆生今難衆生爲法
故佛答爲實際故菩薩行般若波羅蜜須
菩提意謂菩薩爲度衆生故行般若波羅
蜜佛意衆生假名虚誑畢竟不可得菩薩爲
一切實法故行般若波羅蜜實法即是實際
問曰一切菩薩見衆生苦惱爲度衆生故
發大悲心今何以言爲實際答曰初發意
菩薩但爲滅衆生苦故發大悲心苦者所
謂老病死等及身心衰惱云何滅是苦尋苦
因縁由生故如佛十二因縁中説何因縁
故有老病死以有生故問曰一切衆生皆
知生因縁是苦菩薩有何奇特答曰衆生
不知由生有苦若遭苦時但怨恨人自
不將適初不怨生以是故増長結使重
増生法不知眞實苦因有人無鞭杖刀兵
諸愁惱苦而有死苦此死從何所來從
生而有復次鞭杖刀兵愁惱皆由生故有餘
法或有苦或無苦是生法必定有苦正使
大智及諸天有生必有死有死必有苦是
故知生定是苦本如草木有生故必可焚
燒若當不生雖有猛火大風無所燒害
菩薩既得苦因縁復推生因縁生因縁者
有有有三種欲有色有無色有著是三有
起善惡業是生因有因者四種取取因縁
者愛等諸煩惱小者未能起業故名爲愛
増長能起業故名爲取欲取見取戒取我
語取取著是四事故能起種種業愛因縁
三種受受因縁者眼等六種觸觸名受等
諸心數法情塵識三事和合故心中生受等
心數法根本雖三事和合故生觸爲六情
依止住處故但説六入六入因縁名色六
入雖即是名色分成就名六入未成就名
名色色成就名五入名成就名一入是胎
中時因縁次第名色因縁是識若識不入
胎胎初則爛壞識名中陰中五衆是五衆
細故但名爲識若識不入而胎成者如一切
和合時皆應成胎問曰識何因縁故入胎
答曰行因縁行即是過去三種業業將識入
胎如風吹絶焔空中而去焔則依止於風
先世作人身時然六識故命終時業將識
入胎問曰上業何以名有今業何以名行
答曰上是今世業爲未來有故名爲有今
業過去世已滅盡但有名名爲行天竺語刪
迦羅秦言
行是行因縁名無明一切煩惱雖是過去業
因縁無明是根本故但名無明今世現在
著愛取多故愛取愛名過去世中是疑邪
見處故但名無明今得一切苦惱根本是無
明問曰無始生死展轉甚多何以止齊無
明答曰是事先已答菩薩思惟爲人從苦
得脱故求苦因縁衆生過去現在老死等苦
不可得除爲除未來世老死苦斷相續
不令復生如良醫過去病不可治現在病
亦不可治服藥但能治應起病破其冷
熱不復令起又如失火燒舍不爲己過
去火故勤滅亦不爲現在火故勤滅但
爲未來火不令更燒故勤滅良醫滅火人
勤方便亦不虚菩薩滅衆生苦惱亦如是
過去苦已滅無所復能現在苦惱先世因縁
成就故不可却但破未來世老死等苦因縁
故破是生法老死等苦自然永滅是故菩薩
欲滅未來世老死等苦因縁生得現在有等
八因縁一名有漏業二名現在世諸煩惱
所謂四取一愛是二種煩惱從二心數法生
所謂受及觸觸能生一切心數法受前生
故得名觸是受因縁受雖能生三毒一
切衆生愛是舊煩惱觸因縁是内六入如先
説雖有外六入内六入無故觸等心數法
不生是故内六入得名名色是六入因縁
如此中説初入胎識是名色因縁識名色
在胎中此中雖有六入未成就未可用
故未得名字既生嬰孩未能有所作但
有六入轉大有六觸如小兒蹈火履冰
但有觸未知苦樂轉大受苦樂未深愛著
如小兒雖瞋未能起殺等惡業雖喜未
能起施等善業年及成人得苦生恚得
樂生愛求樂具故取欲等四取取時能
起善惡業若知先一世無明業因縁則億萬
世可知譬如現在火熱過去未來火亦如
是若無明因縁更求其本則無窮即墮邊
見失涅槃道是故不應求若更求則墮
戲論非是佛法菩薩欲斷無明故求無明
體相求時即入畢竟空何以故佛經説無
明相内法不知外法不知内外法不知菩薩
以内空觀内法内法即空以外空觀外
法外法即空以内外空觀内外法内外
法即空如是等一切是無明相如先品徳女
經中破無明廣説復次菩薩求無明體即
時是明所謂諸法實相名爲實際觀諸法如
幻如化衆生顛倒因縁故起諸煩惱作惡罪
業輪轉五道受生死苦譬如蠶出絲自
裹縛入沸湯火炙凡夫衆生亦如是初生
時未有諸煩惱後自生貪欲瞋恚等諸煩
惱是煩惱因縁故覆眞智慧轉身受地獄
火燒湯煮菩薩知是法本末皆空但衆生
顛倒錯故受如是苦菩薩於此衆生起大
悲心欲破是顛倒故求於實法行般若波
羅蜜通達實際種種因縁教化衆生令住
實際是故住實際無咎復次經中説若衆
生與實際異菩薩不應行般若波羅蜜異
者實際是畢竟空衆生際是決定有若爾者
應難若諸法實際相空菩薩云何爲衆
生故修是實際若衆生畢竟空實際定有
無衆生則無所利益爲誰故行實際今衆
生際實不異實際故行般若波羅蜜欲
覺悟狂惑顛倒凡夫故行般若波羅蜜令
衆生住實際中而不壞實際是時須菩提
更問若衆生際實際不異云何以實際著
實際自性不應自性中住如指端不能自
觸指端佛可其意菩薩以方便故建立
衆生於實際如衆生實際不異一亦不可
得若是一則壞實際相所以者何得是一
性故菩薩知是二法不一不二亦不不一
亦不不二畢竟寂滅無戲論相菩薩生大
悲心但欲拔出衆生離於顛倒故教化衆
生又問云何名方便佛言菩薩行般若
波羅蜜時以方便力故建立衆生於檀中
説是檀先際後際空中際亦爾如經中廣
説菩薩知實際者到衆生邊如先檀品中
説衆生聞已發心折薄煩惱深著布施菩
薩憐愍衆生我從慳中拔出今復著布施
衆生若受布施福盡受諸苦惱又受富貴
因縁得作大罪則墮地獄是故愍此衆生
得少許時樂而受苦長久是故菩薩爲説
布施實相所謂畢竟空作是言是布施過
去已滅不可見不可得不可用但可憶
念如夢所見無異未來未生故亦無所有
畢竟空是布施先後際無故中際亦無如
破六塵中破色法中説現在布施雖眼見
分分破析乃至微塵不可得布施三世空
施者受者果報亦如是菩薩語施者言布
施等法是初入佛法門實際中實際相亦無
何況布施汝莫念莫著布施等法若不念
不著如布施體相如是布施者則得甘露
味甘露果甘露味者是八聖道分甘露果者
是涅槃菩薩雖住實際中以方便力布施
門度衆生餘波羅蜜亦如是如經中廣説
須菩提白佛言世尊若一切法性空性空中
無法及非法亦無衆生菩薩云何住是空
中求一切種智佛答菩薩安立性空中故
能行是布施等諸法又問性空破一切法
悉盡無餘云何菩薩住性空中能行布施
等諸善法佛可須菩提意而説因縁菩薩
知諸法實相住是中能得阿耨多羅三藐
三菩提諸法實相者即是性空若一切法性
不空菩薩不應住是諸法性空中得阿耨
多羅三藐三菩提已爲衆生説性空法所
謂色性空受想行識性空乃至爲衆生説一
切種智斷煩惱習性空法復次須菩提十八
空若性不空是爲壞空體何以故十八空
能令一切法空若自不空則爲虚誑又若
不空者則墮常邊著處能生煩惱性空無
實住處無所從來去無所至是名常住法
相常住法相是性空之異名亦名諸法實相
是相中無生無滅無増無減無垢無淨菩薩
住是中見一切法性空於阿耨多羅三藐
三菩提不退不疑不悔何以故不見諸法
能障礙者以方便力故度衆生方便力者
畢竟無法亦無衆生而度衆生問曰若衆
生及法從本已來無爲誰作方便爲度
脱誰答曰性空名空性亦無汝何以取是
空性相作難若有性空相應當作難復次
得諸法實相者知是性空是人則知諸法
性空無法無衆生凡夫未得實相故種
種憶想分別如狂人妄有所見以爲實有
爲度凡夫狂人故言爲衆生説狂法中
有是諸法分別實法中則無菩薩欲滿
本願故又不著性空故有度衆生此中
則不應難復次此經中佛自説因縁性空
中衆生不可得知者見者亦不可得乃至八
十隨形好亦如是而菩薩立是法爲衆生
説是世諦故非是實此中佛説譬喩如佛
作化人又化作四部衆而爲説法可有
得道者不須菩提言不也所以者何無定
根本實事何有得須陀洹乃至得佛者菩
薩説法度衆生亦如是衆生無有定實但
欲於顛倒中拔出衆生著無顛倒中無顛
倒法亦無處所是中無衆生乃至無知者
見者雖空性一相而顛倒多不顛倒少是故
貴是性空不顛倒法菩薩住此中但破衆
生妄想不破衆生又無漏法乃至八聖道
分雖是無漏以生滅故不如第一義須菩
提是性空一切諸佛唯有是道更無異道
何以故諸佛皆求實智不壞不異法雖有
十力四無所畏諸異法不名爲一道所以
者何此皆是有爲法轉變無常故是性空中
無衆生亦無色等諸法菩薩不爲菩薩道
故求阿耨多羅三藐三菩提但爲性空故
問曰何等是性空何等是菩薩道答曰第一
義中無分別世諦中有分別諸法實相名
性空餘布施等乃至八十隨形好是菩薩道
雖行是法不爲此法爲求性空故是故
説不爲菩薩道故行是性空先亦性空中
後亦性空從本已來常空無有作者非
是福徳力故使空亦非智慧力故使空但
性自爾故諸佛賢聖以大福徳智慧方便
力故破衆生心中顛倒令知性空譬如虚
空性常清淨不著垢闇或時風雲闇翳世
人便言虚空不淨更有猛風吹除風雲便
言虚空清淨而虚空實無垢無淨諸佛亦
如是以説法猛風吹却顛倒雲翳令得
清淨而諸法性常自無垢無淨是菩薩知一
切法性空故能行一切種種道度衆生具
足一切道淨佛國土教化衆生得阿耨多
羅三藐三菩提時隨意壽命隨意壽命者
菩薩得無生忍法入如幻菩薩道能一時
變化作千億萬身周遍十方具足行一切
菩薩道處處國土中隨衆生壽命長短而
受其形如釋迦牟尼佛於此國土壽命
百年於莊嚴佛國壽七百阿僧祇劫佛法
於五不可思議中是第一不可思議佛告須
菩提一切法性空是諸佛眞法若得是法
則名爲佛若説此法名爲度衆生三世
佛皆亦如是離是性空則無道無果道
者八聖道分果者七種果所以者何若離
性空別有定法則取相生著著故亦無
離欲無離欲故則無道果若離性空雖
行布施持戒行慈悲等善法力故雖不墮
惡道生天果盡還墮惡道如本不異行
性空法亦不著性空即是涅槃行餘法生
著心有退失若行此法則無退失須菩
提歡喜白佛言甚希有菩薩行是性空法
亦不壞性空相佛答若色等法與性空異
菩薩則不得阿耨多羅三藐三菩提何以故
有空法則不可得離須菩提今色等諸法
實性空菩薩知是法已得阿耨多羅三
藐三菩提所以者何此中無有一法定是
常但凡夫生我心故著内外法不得脱生
老病死是故菩薩行是性空和合六波羅
蜜不壞色等諸法相所謂若空若不空若空
不空若非空非不空不作如是示諸法相
是名不壞所以者何色實相即是性空性空
云何自壞性空乃至菩提亦如是此中佛
説譬喩如内虚空不壞外虚空以同體
故須菩提問世尊若諸法性空無別異菩
薩於何處得阿耨多羅三藐三菩提佛可
其意言如是若分別有二相則不得阿耨
多羅三藐三菩提阿耨多羅三藐三菩提名
實智慧於色法中不行所謂不著不染所
以者何是智慧不爲取色故行是故不行
色中須菩提復問若菩提不取中行不捨
中行當於何處行取名實法捨名空法
取名著行捨名不著行取名二行捨名
不二行如是等分別佛反問須菩提於汝
意云何佛所化人爲何處行須菩提言是
化人無處行化人無心無心數法故菩提
亦如是復問於汝意云何阿羅漢夢中菩
提爲在何處行
須菩提言阿羅漢尚不眠何況夢中菩提有
行處問曰菩提有三種阿羅漢菩提辟支
佛菩提佛菩提阿羅漢菩提不在有漏心中
無記心中行但在無漏心中行佛何以故
問阿羅漢夢中菩提何處行答曰阿羅漢是
一切漏盡聖人則無夢佛以必無處故問
欲明必無行法
問曰乃至佛猶尚有眠何以知之佛嘗命
阿難汝四襞優多羅僧敷我欲小眠汝爲
諸比丘説法又薩遮尼乾問佛佛自念晝
日有眠不佛言春末夏初以時熱故小眠
息除食患故薩遮尼乾白佛餘人有言
晝日眠是癡相佛言汝置汝不別癡相諸漏
能生後身相續不斷者是名癡相雖常不
眠亦是癡若是諸漏永滅無餘雖眠不名
癡如是等經中處處説須菩提何以言阿
羅漢尚不眠答曰眠有二種一者眠而夢
二者眠而不夢阿羅漢非爲安隱著樂故
眠但受四大身法應有食息眠覺是故少
許時息名爲眠不爲夢眠故須菩提言
阿羅漢尚不眠有人言離欲者得禪定色
界繋四大入身中身心歡樂則無有眠慧
解脱阿羅漢色界四大不入身中故有眠
是故須菩提言阿羅漢尚不眠是故阿羅漢
有眠有不眠佛以方便力爲度衆生受
人法故現眠
須菩提復問若不行者云何菩薩從一地
至十地乃至得阿耨多羅三藐三菩提佛
可其意菩提雖無處行未具足六波羅
蜜諸法終不得阿耨多羅三藐三菩提是菩
薩住色相乃至菩提相中住得阿耨多羅三
藐三菩提不捨色等法亦不著菩提相知
色等法即是菩提常寂滅無法若増若減若
垢若淨若得道若得果但世諦故説菩薩得
阿耨多羅三藐三菩提第一義中無有色乃
至菩提佛欲明是事故反問須菩提於汝
意云何汝斷煩惱得道時有所得不所
謂如夢等五衆若道若道果決定一法不須
菩提言不得也所以者何須菩提意住無
相門中入道云何取相佛言汝若乃至不
得微細少法云何説汝爲阿羅漢須菩提
言世諦法故説言阿羅漢凡夫顛倒法中有
得有失有衆生有法佛言菩提亦如是
世諦法故説有菩薩説有色等乃至菩提
菩提中無有定法亦無衆生亦無菩提菩
薩觀是菩提法無有増無有減所以者
何諸法性如是菩薩亦不得是諸法性何
況有初發心乃至十地及六波羅蜜三十七
品乃至十八不共法當有所得無有是處
所以者何諸法性是一切法根本尚不可得
何況六波羅蜜等是作法當有定實如
是菩薩行是諸法性得佛時能大利益衆
生
大智度論卷第九十

大智度論釋照明品第八十一
卷第九
十一
　　龍樹菩薩造
　　後秦龜茲國三藏鳩摩羅什譯
經須菩提白佛言世尊若菩薩摩訶薩行六
波羅蜜十八空三十七助道法佛十力四無所
畏四無礙智十八不共法不具足菩薩道不
能得阿耨多羅三藐三菩提世尊菩薩摩訶
薩當云何具足菩薩道能得阿耨多羅三藐三
菩提佛告須菩提若菩薩摩訶薩行般若波
羅蜜時以方便力故行檀波羅蜜不得施
不得施者不得受者亦不遠離是法行檀波
羅蜜是則照明菩薩道如是須菩提菩薩
以方便力故具足菩薩道具足已能得阿耨
多羅三藐三菩提持戒忍辱精進禪定智慧
乃至十八不共法亦如是舍利弗白佛言世
尊云何菩薩摩訶薩習般若波羅蜜佛告舍
利弗若菩薩摩訶薩行般若波羅蜜以方便
力故不壞色不隨色何以故是色性無故不
壞不隨乃至識亦如是舍利弗菩薩摩訶
薩行般若波羅蜜以方便力故檀波羅蜜不
壞不隨何以故檀波羅蜜性無故乃至十八
不共法亦如是舍利弗白佛言世尊若諸法
無自性可壞可隨者云何菩薩摩訶薩能習
般若波羅蜜諸菩薩摩訶薩所學處何以故
菩薩摩訶薩不學般若波羅蜜不能得阿耨
多羅三藐三菩提佛告舍利弗如汝所言菩
薩不學般若波羅蜜不能得阿耨多羅三藐
三菩提不離方便力故可得舍利弗若菩
薩摩訶薩行般若波羅蜜若有一法可得應
當取若不可得何所取所謂此是般若波羅
蜜是禪波羅蜜是毘梨耶波羅蜜是羼提
波羅蜜是尸羅波羅蜜是檀波羅蜜是色
受想行識乃至是阿耨多羅三藐三菩提舍
利弗是般若波羅蜜不可取相乃至一切諸
佛法不可取相舍利弗是名不取般若波羅
蜜乃至佛法是菩薩摩訶薩所應學菩薩摩
訶薩於是中學時學相亦不可得何況般若
波羅蜜佛法菩薩法辟支佛法聲聞法凡夫
人法何以故舍利弗諸法無一法有性如
是無性諸法何等是凡夫人須陀洹斯陀含
阿那含阿羅漢辟支佛菩薩佛若無是諸賢
聖云何有法以是法故分別説是凡夫人須
陀洹斯陀含阿那含阿羅漢辟支佛菩薩佛
舍利弗白佛言世尊若諸法無性無實無根
無本云何知是凡夫人乃至是佛佛告舍
利弗凡夫人所著處色有性有實不不也世
尊但以顛倒心故受想行識乃至十八不共
法亦如是舍利弗菩薩摩訶薩行般若波羅
蜜時以方便力故見諸法無性無根本故能
發阿耨多羅三藐三菩提心舍利弗白佛言
云何菩薩摩訶薩行般若波羅蜜時以方便
力故見諸法無性無根本故發阿耨多羅三
藐三菩提心佛告舍利弗菩薩摩訶薩行
般若波羅蜜時不見諸法根本住中退沒
生懈怠心舍利弗諸法根本實無我無所有
性常空但顛倒愚癡故衆生著陰入界是菩
薩摩訶薩見諸法無所有性常空自性空時
行般若波羅蜜自立如幻師爲衆生説法慳
者爲説布施法破戒者爲説持戒法瞋者爲
説忍辱法懈怠者爲説精進法亂想者爲
説禪定法愚癡者爲説智慧法令衆生住布
施乃至智慧然後爲説聖法能出苦用是法
故得須陀洹果乃至得阿羅漢果辟支佛道
乃至得阿耨多羅三藐三菩提舍利弗白佛
言世尊菩薩摩訶薩得是衆生無所有教
令布施持戒乃至智慧然後爲説聖法能出
苦以是法故得須陀洹果乃至阿耨多羅三
藐三菩提佛告舍利弗菩薩摩訶薩行般若
波羅蜜時無有所得過罪何以故舍利
弗是菩薩摩訶薩行般若波羅蜜時不得衆
生但空法相續故名爲衆生舍利弗菩薩
摩訶薩住二諦中爲衆生説法世諦第一義
諦舍利弗二諦中衆生雖不可得菩薩摩
訶薩行般若波羅蜜以方便力故爲衆生説
法衆生聞是法今世吾我尚不可得何況
當得阿耨多羅三藐三菩提及所用法如是
舍利弗菩薩摩訶薩行般若波羅蜜時以方
便力故爲衆生説法舍利弗白佛言世尊是
菩薩摩訶薩心曠大無有法可得若一相若
異相若別相而能如是大誓莊嚴用是莊
嚴故不生欲界不生色界不生無色界不見
有爲性不見無爲性而於三界中度脱衆
生亦不得衆生何以故衆生不縛不解衆
生不縛不解故無垢無淨無垢無淨故無
分別五道無分別五道故無業無煩惱無
業無煩惱故亦不應有果報以是果報故
生三界中佛告舍利弗如是如是如汝所
言若衆生先有後無諸佛菩薩則有過罪
諸法五道生死亦如是若先有後無諸佛
菩薩則有過罪舍利弗今有佛無佛諸法相
常住不異是法相中尚無我無衆生無壽命
乃至無知者無見者何況當有色受想行識
若無是法云何當有五道往來拔出衆生處
舍利弗是諸法性常空以是故諸菩薩摩
訶薩從過去佛聞是法相發阿耨多羅三藐
三菩提意是中無有法我當得亦無有衆生
定著處法不可出但以衆生顛倒故著以是
故菩薩摩訶薩發大誓莊嚴常不退阿耨多
羅三藐三菩提是菩薩不疑我當不得阿
耨多羅三藐三菩提我必當得阿耨多羅三
藐三菩提得阿耨多羅三藐三菩提已用實
法利益衆生令出顛倒舍利弗譬如幻師幻
作百千萬億人與種種飮食令飽滿歡喜唱
言我得大福我得大福於汝意云何是中
有人食飮飽滿不不也世尊佛言如是舍利
弗菩薩摩訶薩從初發意已來行六波羅
蜜四禪四無量心四無色定四念處乃至八聖
道分十四空三解脱門八背捨九次第定佛
十力乃至十八不共法具足菩薩道成就衆
生淨佛國土無衆生法可度須菩提白佛言
世尊何等是菩薩摩訶薩道菩薩行是道能
成就衆生淨佛國土佛告須菩提菩薩摩訶
薩從初發意已來行檀波羅蜜行尸羅羼
提毘梨耶禪般若波羅蜜乃至行十八不共
法成就衆生淨佛國土須菩提白佛言世
尊云何菩薩摩訶薩行檀波羅蜜成就衆生
佛告須菩提有菩薩摩訶薩行檀波羅蜜時
自布施亦教衆生布施作是言諸善男子汝
等莫著布施汝著布施故當更受身受身故
多受衆苦諸善男子諸法相中無所施無施
者無受者是三法性皆空是性空法不可取
不可取相是性空如是須菩提菩薩摩訶
薩行檀波羅蜜時布施衆生是中不得布施
不得施者不得受者何以故無所得檀波
羅蜜是名爲檀波羅蜜是菩薩不得是三法
故能教衆生令得須陀洹果乃至令得阿羅
漢果辟支佛道阿耨多羅三藐三菩提如是
須菩提菩薩摩訶薩行檀波羅蜜時成就衆
生是菩薩自行布施亦教他人行布施讃
歎布施法歡喜讃歎行布施者是菩薩如是
布施已生刹利大姓婆羅門大姓居士大家
若作小王若轉輪聖王是時以四事攝取衆
生何等四布施愛語利行同事是四事攝
衆生已衆生漸漸住於戒四禪四無量心四
無色定四念處乃至八聖道分空無相無作
三昧得入正位中得須陀洹果乃至得阿
羅漢果若得辟支佛道若教令得阿耨多羅
三藐三菩提作是言諸善男子汝等當發阿
耨多羅三藐三菩提心是阿耨多羅三藐三
菩提易得耳何以故無有定法衆生所著處
但顛倒故衆生著是故汝當自離生死亦
當教他離生死汝等當發心能自利益亦當
得利益他人須菩提菩薩摩訶薩應如是行
檀波羅蜜是行檀波羅蜜因縁故從初發意
已來終不墮惡道常作轉輪聖王何以故隨
其所種得大果報是菩薩作轉輪聖王時見
有乞者作是念我不爲餘事故受轉輪聖
王果但爲利益一切衆生故是時作是言此
是汝物汝自取之莫有所難我無所惜我爲
衆生故受生死憐愍汝等故具足大悲行是
大悲饒益衆生亦不得實定衆生相但有
假名故可説是衆生是名字亦空如嚮聲實
不可説相須菩提菩薩摩訶薩應如是行檀
波羅蜜於衆生中無所惜乃至不惜自身
肌肉何況外物以是法故能出衆生生
死何等是法所謂檀波羅蜜尸羅波羅蜜羼
提波羅蜜毘梨耶波羅蜜禪波羅蜜般若波羅
蜜乃至十八不共法令衆生從生死中得脱
復次須菩提菩薩摩訶薩住檀波羅蜜中布
施已作是言諸善男子汝等來持戒我當供
給汝等令無乏短衣食臥具乃至資生所須
盡當給汝汝等乏少故破戒我當給汝所須
令無所乏若飮食乃至七寶汝等住是戒律
儀中漸漸當得盡苦成於三乘而得度脱若
聲聞乘辟支佛乘佛乘復次須菩提菩薩摩
訶薩住檀波羅蜜中若見衆生瞋惱作是言
諸善男子汝等以何因縁故瞋惱我當與汝
所須汝等所欲從我取之悉當給汝令無所
乏若飮食衣服乃至資生所須是菩薩住檀
波羅蜜中教衆生忍辱作是言一切法中無
有堅實汝等所瞋是因縁空無堅實皆從
虚妄憶想生汝無有根本汝瞋恚壞心惡
口罵詈刀杖相加以至害命汝等莫以是虚
妄法起瞋故墮地獄畜生餓鬼中及餘惡道受
無量苦汝等莫以是虚妄無實諸法故而作
罪業以是罪業故尚不得人身何況得生
佛世諸人佛世難値人身難得汝等莫失好
時若失好時則不可救是菩薩摩訶薩如是
教化衆生自行忍辱亦教他人令行忍辱讃
歎忍辱法歡喜讃歎行忍辱者是菩薩令衆
生住忍辱中漸以三乘得盡衆苦如是須菩
提菩薩摩訶薩住檀波羅蜜令衆生住忍辱
須菩提云何菩薩摩訶薩住檀波羅蜜令衆
生精進須菩提菩薩見衆生懈怠作如是
言汝等何以懈怠衆生言因縁少故是菩
薩行檀波羅蜜時語諸人言我當令汝因縁
具足若布施若持戒若忍辱如是等因縁令
汝具足是衆生得菩薩利益因縁故身精進
口精進心精進身精進口精進心精進故一
切善法具足修聖無漏法修聖無漏法故當
得須陀洹果乃至阿羅漢果辟支佛道若得
阿耨多羅三藐三菩提如是須菩提菩薩摩
訶薩行檀波羅蜜時住精進波羅蜜攝取衆
生須菩提云何菩薩摩訶薩行檀波羅蜜時
教化衆生令修禪波羅蜜佛告須菩提菩薩
見衆生亂心作是言汝等可修禪定衆生言
我等因縁不具足故菩薩言我當與汝等作
因縁以是因縁故令汝心不隨覺觀亦不
馳散衆生以是因縁故斷覺觀入初禪二禪
三禪四禪行慈悲喜捨心衆生以是禪無量
心因縁故能修四念處乃至八聖道分修三
十七助道法時漸入三乘而得涅槃終不失
道如是須菩提菩薩摩訶薩行檀波羅蜜時
以禪波羅蜜攝取衆生令行禪波羅蜜須菩
提云何菩薩摩訶薩行檀波羅蜜以般若波
羅蜜攝取衆生須菩提菩薩見衆生愚癡無
有智慧作是言汝等何以故不修智慧衆生
言因縁未具故菩薩住檀波羅蜜中作是
言汝等所須得智慧具從我取之所謂布施
持戒忍辱精進入禪定是因縁具足已汝等
如是思惟思惟般若波羅蜜時有法可得不
若我若衆生若壽命乃至知者見者可得不
若色受想行識若欲界色界無色界若六波
羅蜜若三十七助道法若須陀洹果若斯陀
含阿那含阿羅漢果辟支佛道若阿耨多羅
三藐三菩提可得不是衆生如是思惟時於
般若波羅蜜中無有法可得可著處若不著
諸法是時不見法有生有滅有垢有淨不分
別是地獄是畜生是餓鬼是阿修羅衆是天是
人是持戒是破戒是須陀洹是斯陀含是阿那
含是阿羅漢是辟支佛是佛如是須菩提菩
薩摩訶薩行檀波羅蜜時以般若波羅蜜攝
取衆生須菩提云何菩薩摩訶薩住檀波羅
蜜中以尸羅波羅蜜羼提波羅蜜毘梨耶波
羅蜜禪波羅蜜般若波羅蜜乃至以三十七
助道法攝取衆生須菩提菩薩摩訶薩住檀
波羅蜜中以供養具利益衆生以是利益因
縁故衆生能修四念處四正勤四如意足五
根五力七覺分八聖道分衆生行是三十七
助道法於生死中得解脱如是須菩提菩薩
摩訶薩以無漏聖法攝取衆生復次須菩提
菩薩摩訶薩教化衆生時如是言諸善男子
汝等從我取所須物若飮食衣服臥具香華
乃至七寶等種種資生所須汝當以是攝取
衆生汝等長夜利益安樂莫作是念是物非
我所有我長夜爲衆生故集此諸物汝等當
取是物如己物無異教化衆生令行布施
持戒忍辱精進禪定智慧乃至令得三十七
助道法佛十力乃至十八不共法亦令得無
漏法果所謂須陀洹乃至阿羅漢果辟支佛
道阿耨多羅三藐三菩提如是須菩提菩薩
摩訶薩行檀波羅蜜時應如是教化衆生令
得離三惡道及一切生死往來苦復次須菩
提菩薩摩訶薩住尸羅波羅蜜教化衆生作
是言衆生汝等少何因縁故破戒我當與
汝作具足因縁若布施乃至智慧及種種資
生所須是菩薩住尸羅波羅蜜利益衆生令
行十善遠離十不善道是諸衆生持諸戒不
破戒不缺戒不濁戒不雜戒不取戒漸以三
乘而得盡苦尸羅波羅蜜爲首如檀波羅蜜
説餘四波羅蜜亦如是
論問曰先説菩薩行六波羅蜜等諸助道
法不具足菩薩道則不能得阿耨多羅三
藐三菩提今須菩提應自知行六波羅蜜
等具足菩薩道應得阿耨多羅三藐三菩
提何以更問答曰須菩提不疑云何得阿
耨多羅三藐三菩提今但問云何具足菩薩
道得阿耨多羅三藐三菩提佛答若菩薩
用六波羅蜜等諸法以方便力和合故能
行是時具足菩薩道方便力者不決定得
是布施等三事亦不離是三事行檀波羅
蜜是時照明菩薩道照明具足是一義若菩
薩決定得布施等三事直墮常顛倒取相著
法等過罪若不得是三事則墮斷滅邊著
空還起邪見等諸煩惱便離菩薩道若菩
薩離是二邊因空捨是施等假名字虚誑
法因諸法實相離是著空無施者無受者
如阿耨多羅三藐三菩提相觀是布施亦爾
無異如是布施名爲具足乃至十八不共
法亦如是舍利弗在會中聞佛與須菩提
説般若甚深果報大有利益雖有利益無
決定性云何可習佛答菩薩行般若波羅
蜜時不壞色不隨色如是名習般若波
羅蜜菩薩初發心爲知實法故常行般
若波羅蜜次第隨其所宜行布施等諸法
是故常説菩薩行般若波羅蜜時行布施
等諸法色不壞者不言是色無常不言是
色空無所有是名不壞色不隨色者不如
眼見色取相生著復次不説是色若常若
無常若苦若樂等是名不隨色常無常等
皆非色實相復次不説是色根本從世性
中來若從微塵中來從大自在天中來亦
不説從時來亦不説自然生亦不説無
因無縁而強生如是等名爲不隨不壞此
中佛自説因縁是色性無故不隨不壞性
無者是色從一切四大和合假名爲色是
中無定一法名爲色如先破色中説是色
從因縁和合生故即是無性若無性即是性
空若得是色相性空即是習般若波羅蜜
乃至十八不共法亦如是復問世尊若諸法
無自性可壞可隨者云何菩薩習般若波
羅蜜不學般若波羅蜜不得阿耨多羅三
藐三菩提佛可舍利弗意自説因縁若菩
薩用方便力行六波羅蜜是人雖知諸法
空而能起般若波羅蜜舍利弗若菩薩求一
切法若得少許定性則可取可著今菩薩
實求覓一切法不得定實所謂是般若波
羅蜜是禪波羅蜜乃至是十八不共法是諸
法皆不可得不可得故何所取舍利弗是
名菩薩無取般若波羅蜜菩薩應學無取般
若波羅蜜無取尚不可得何況般若等諸
法一切法無性故舍利弗復問若一切法無
性云何知是凡人乃至佛佛答一切法雖
無根本定相但凡人顛倒故著菩薩行般若
波羅蜜時以方便力故見一切法無根本
而發阿耨多羅三藐三菩提心是菩薩深行
諸法性空故不見一切法有根本不見故
不懈不退了了知一切法無我無所有性性
常空但衆生愚癡顛倒故著是陰界入是時
菩薩思惟籌量諸法甚深寂滅相而衆生深
著虚誑顛倒菩薩自立如幻師種種神通變
化説法度人如幻所作無憎無愛等心説
法所謂慳者教施等六法復爲説轉勝法
令出生死得須陀洹果乃至阿耨多羅三藐
三菩提問曰六波羅蜜外更有何法爲勝
何以言更爲説勝法答曰此中不説波羅
蜜但爲慳者説施乃至癡者爲説智慧諸
佛菩薩法有初有後初法所謂布施持戒
受戒施果報得天上福樂爲説五欲味利
少失多受世間身但有衰苦讃歎遠離
世間斷愛法然後爲説四諦令得須陀洹
果此中菩薩但説欲令衆生得佛道故先
教令行六法此中善智慧不名爲三解脱
門所攝是善智慧能生布施等善法能滅
慳貪瞋恚等惡法能令衆生得生天上何
以知之更有勝法故勝法者所謂四諦聖
法出法一切聖人所行法名爲聖法出三
界生死名爲出法以是四諦説法故隨衆
生根因縁令得須陀洹果乃至得一切種
智此中雖不説初六法説布施等當知
已攝復次菩薩爲佛道故説是六法但衆
生意劣故自取小乘是故不説布施持戒生
天受報等初六法舍利弗白佛言世尊先
説菩薩是畢竟不可得法今爲無所有衆生
説法令得無所有法所謂須陀洹果乃至
一切種智世尊菩薩今得無所有法故能
令衆生得無所有法無所得是有所得佛
答菩薩行般若波羅蜜時無有有所得
過何以故菩薩行般若波羅蜜時不見衆
生及法但諸因縁和合假名衆生菩薩住
二諦中爲衆生説法不但説空不但
説有爲愛著衆生故説空爲取相著空衆
生故説有有無中二處不染如是方便力
爲衆生説法衆生現在我身及我尚不可
得何況當得阿耨多羅三藐三菩提舍利弗
歡喜白佛言世尊曠大心是菩薩曠大心
者此中自説因縁所謂無有法可得若一
相若異相如人市買必須交易大心人則
不然無所依止而能發大莊嚴大莊嚴故
不生三界亦拔衆生令出三界而衆生不
可得不縛不解故一切法空從久遠以來
煩惱顛倒皆是虚誑不實是故名無縛縛
無故亦無解縛即是垢解即是淨無淨無垢
故無六道分別不分別六道故無罪福業
罪福業無故無煩惱能起罪福業者不起
罪福業亦不應有果報如是諸法畢竟空
中而作大莊嚴是爲希有譬如人虚空中
種樹樹葉花果多所利益佛可舍利弗意
舍利弗難是空故佛亦答亦可以其説空
故可以其難空故答所謂舍利弗若衆生及
諸法先有今無諸佛賢聖有過罪過罪者所
謂令衆生入無餘涅槃永滅色等一切法
入空中皆無所有以斷滅衆生及一切法
故有過罪舍利弗衆生及一切法先來無
若有佛無佛常住不異是諸法實相是故無
六道生死亦無衆生可拔出舍利弗一切
法先空是故菩薩於諸佛所聞諸法如是
相故發阿耨多羅三藐三菩提心作是念
菩提中亦無有法可得亦無實定法令衆
生著而不可度但衆生癡狂顛倒故著是虚
誑法是故菩薩發大莊嚴不轉於阿耨多
羅三藐三菩提作是念我必當得阿耨多
羅三藐三菩提非不得得已用實法利益
衆生利益衆生故衆生從顛倒得出欲明
了是事故經中説幻師譬喩幻師即是菩薩
幻師所作園林盧觀即是六波羅蜜等度衆
生法幻師所作象馬男女即是菩薩所度
衆生如幻師一身以幻力故幻作衆生園
林盧觀等娯樂衆生若幻師以所幻作事
爲實於所幻人求其恩惠即是狂人菩
薩亦如是從諸佛聞一切法性空如幻而
以布施等利益衆生欲求恩惠福報即
是顛倒問曰幻法呪術實有幻所作物可
虚如衆生空菩薩亦空菩薩不化作衆生
何得爲喩答曰諸法實相中法尚無何況
衆生衆生異名名爲幻師幻師實無何以
言幻師有而所幻者無如汝以幻師實有所
幻者無聖人觀幻師及所幻物不異以明
了事故説譬喩取其少許相似處爲喩
何以盡取爲難如師子喩王師子於獸
中無畏王於群下自在無難故以爲喩復
何可責四脚負毛爲異也佛説性空法諸
法皆空猶有衆生是故説幻爲喩我今説
喩以破衆生汝云何復以衆生爲難爾時
須菩提白佛言世尊何等是成就衆生淨
佛國土道須菩提雖知菩薩道以中説
甚深性空故聽者生疑是故發問佛答菩
薩從初發心行六波羅蜜乃至十八不共法
是菩薩道行是道成就衆生淨佛國土須
菩提復問云何行是法成就衆生須菩提
意若是法性空衆生亦性空云何可得成
就佛答菩薩以方便力故以布施法教化
衆生不教令著布施以爲眞實方便者菩
薩語衆生汝曹善男子來布施莫著是布
施如經中説衆生以布施生貴樂處貴
樂因縁故生我憍慢我憍慢増長故破善
法破善法故墮三惡道是故菩薩先教言
莫著布施但因是布施修持戒等善法
皆迴是法向涅槃所以者何是性空諸法
實相不可取相如是菩薩方便力故教
化衆生令得須陀洹果乃至佛道是菩薩自
行布施亦教衆生布施若不自施或有人
言若施是好法何不自行是故菩薩先自布
施復次菩薩深愛善法布施是初門是故
行是布施又菩薩深慈悲衆生以慈悲心
雖大而不能充滿衆生是故先行布施令
其心濡可以引導布施因縁生於四姓
及作轉輪王以四攝法攝取衆生漸漸以
三乘法令得涅槃教他布施讃歎布施
法歡喜讃歎行布施者是深愛布施見
同行故歡喜讃歎復次憐愍心於衆生若
見修福則爲之歡喜如慈父見子行善心
則歡喜是人四種行布施生刹利等貴
姓中以布施攝已漸漸教令持戒禪定等
乃至令得辟支佛道或見衆生有大心者
有少許慈悲心是人怖畏生死長遠故其
心懈退菩薩方便力故語是衆生咄衆生阿
耨多羅三藐三菩提易得汝等何以爲難衆
生所著處此中無有定實法能遮者難解者
汝等當發阿耨多羅三藐三菩提心既自得
度復當度脱衆生度脱衆生者菩薩
自乘大乘得度以三乘隨衆生所應度
而度之既自利益復利益他人利益他
者既自作佛而以三乘度脱衆生若菩薩
能如是行般若波羅蜜者從初發心終不
墮三惡道常作轉輪聖王者菩薩多生欲
界何以故以無色界中無形故不可教化
色界中多味著禪定樂無厭惡心故難化
亦不生欲天所以者何著妙五欲多故難
化在人中世世以四事攝衆生故作轉
輪聖王此中佛自説因縁隨其所種得
大果報等如經中説布施相復有菩薩行
檀波羅蜜時見衆生破戒作是言汝曹以
因縁不具足故破戒我當給汝所須令無
乏少破戒人有二種一者持戒因縁不具足
故如貧窮人飢寒急故作賊二者持戒因
縁雖具足以習惡心故好行惡事貧窮
破戒者菩薩語之言汝但持戒我當給汝
所須汝等住持戒中漸漸以三乘而得度
脱是名因布施生戒衆生以不如意事故
瞋若以求物不如意故瞋人不稱意故
瞋菩薩住檀中隨其意而給足之問曰若
貧乏者給施令不瞋可爾人不得稱意
惱之令瞋復云何答曰以如意珠施之則
使人皆稱意珠之威徳故人無瞋者如行
者入慈三昧故人無瞋者是故説少何因
縁故瞋我當令汝所少具足復次一切法
性皆空無所有汝所瞋因縁亦皆虚誑無定
汝云何以虚誑事故瞋罵加害乃至奪命
起此重罪業故墮三惡道受無量苦汝莫
以虚誑無實事故而受大罪如山中有一
佛圖彼中有一別房房中有鬼來恐惱道
人故諸道人皆捨房而去有一客僧來維
那處分令住此空房而語之言此房中
有鬼神喜惱人能住中者住客僧自以持
戒力多聞故言小鬼何所能我能伏之
即入房住暮更有一僧來求住處維那亦
令在此房住亦語有鬼惱人其人亦言小
鬼何所能我當伏之先入者閉戸端坐待
鬼後來者夜闇打戸求入先入者謂爲是
鬼不爲開戸後來者極力打戸在内道
人以力拒之外者得勝排戸得入内者
打之外者亦極力熟打至明旦相見乃是
故舊同學各相愧謝衆人雲集笑而怪之衆
生亦如是五衆無我無人空取相致鬪
諍若支解在地但有骨肉無人無我是故
菩薩語衆生言汝莫於根本空中鬪諍作
罪鬪諍故人身尚不可得何況値佛當
知人身難得佛世難値好時易過一墮諸
難永不可治若墮地獄燒炙屠割何可教
化若墮畜生共相殘害亦不可化若墮餓
鬼飢渇熱惱亦不可化若生長壽天千萬
佛過著禪定味故皆不覺知如安息國諸
邊地生者皆是人身愚不可教化雖生中
國或六情不具或四支不完或盲聾瘖
唖或不識義理或時六情具足諸根通利
而深著邪見言無罪福不可教化是故爲
説好時易過墮諸難中不可得度餘波羅
蜜如經中廣説故不復解之問曰住檀波
羅蜜行五波羅蜜訖何以復更説六波羅
蜜答曰上一度中次第具足五今則一時總
説復次先但説六波羅蜜今通説三十七
品及諸道果問曰三十七品自從心出云何
是因縁可與答曰菩薩供給坐禪者衣服飮
食醫藥法杖禪鞠禪鎭令得好師教照令
得好弟子受化與骨人令觀與禪經令
人爲説禪法如是等三十七助道法因縁
又令人爲説摩訶衍法汝等所須衣服飮食
盡來取之便是汝物莫自疑難汝等得是
物已自行六波羅蜜亦教化他人令行六
波羅蜜是布施性皆空汝等莫著是施及以
果報衆生得是性空漸漸得阿耨多羅三藐
三菩提入無餘涅槃如布施爲首生五波
羅蜜餘波羅蜜亦如是
大智度論卷第九十一

大智度論釋淨佛國土品第八十
二卷第九
十二
　　龍樹菩薩造
　　後秦龜茲國三藏鳩摩羅什譯
經爾時須菩提作是念何等是菩薩摩訶薩
道菩薩住是道能作如是大莊嚴佛知須
菩提心所念告須菩提六波羅蜜是菩薩摩
訶薩道三十七助道法是菩薩摩訶薩道十
八空是菩薩摩訶薩道八背捨九次第定是
菩薩摩訶薩道佛十力乃至十八不共法是
菩薩摩訶薩道一切法亦是菩薩摩訶薩道
須菩提於汝意云何頗有法菩薩所不學能
得阿耨多羅三藐三菩提不須菩提無有法
菩薩所不應學者何以故菩薩不學一切法
不能得一切種智須菩提白佛言世尊若一
切法空云何言菩薩學一切法將無世尊無
戲論中作戲論耶所謂是此是彼是世間法
是出世間法是有漏法是無漏法是有爲
法是無爲法是凡夫人法是阿羅漢法是
辟支佛法是佛法佛告須菩提如是如是一
切法實空須菩提若一切法不空者菩薩
摩訶薩不能得阿耨多羅三藐三菩提須菩
提今一切法實空故菩薩摩訶薩能得阿耨
多羅三藐三菩提須菩提如汝所言若一
切法空將無佛於無戲論中作戲論分別此
彼是世間法是出世間法乃至是佛法須菩
提若世間衆生知一切法空菩薩摩訶薩不
學一切法得一切種智須菩提今衆生實不
知一切法空以是故菩薩摩訶薩得阿耨多
羅三藐三菩提已分別諸法爲衆生説須菩
提於是菩薩道從初已來應如是思惟一
切諸法中定性不可得但從和合因縁起法
故有名字諸法我當思惟諸法實性無所著
若六波羅蜜性若三十七助道法若須陀洹
果乃至阿羅漢果若辟支佛道若阿耨多
羅三藐三菩提何以故一切法一切法性
空空不著空空亦不可得何況空中有著須
菩提菩薩摩訶薩如是思惟不著一切法而
學一切法住是學中觀衆生心行是衆生心
在何處行知衆生虚妄不實中行是時菩薩
作是念是衆生著不實虚妄法易度耳是時
菩薩摩訶薩住般若波羅蜜時以方便力故
如是教化言汝諸衆生當行布施可得饒財
亦莫恃布施果報而自高何以故是中無
堅實法持戒禪定智慧亦如是諸衆生行是
法可得須陀洹果乃至阿羅漢果辟支佛道
佛道莫念有是法如是教化行菩薩道而無
所著是中無有堅實故若如是教化是名
行菩薩道於諸法無所著故何以故一切法
無所著相以性無故性空故須菩提是菩
薩摩訶薩如是行菩薩道時無所住是菩薩
用不住法故行檀波羅蜜亦不住是中行尸
羅波羅蜜亦不住是中行羼提波羅蜜亦不
住是中行毘梨耶波羅蜜亦不住是中行禪
波羅蜜亦不住是中行般若波羅蜜亦不住
是中行初禪亦不住是中何以故是初禪
初禪相空行禪者亦空所用法亦空第二第
三第四禪亦如是慈悲喜捨四無色定八背
捨九次第定亦如是得須陀洹果亦不住是
中得斯陀含果阿那含果阿羅漢果亦不住
是中得辟支佛道亦不住是中須菩提白佛
言世尊何因縁故不住是中佛言二因縁故
不住是中何等二一者諸道果性空無住處
亦無所用法亦無住者二者不以少事爲足
作是念我不應不得須陀洹果我必應當得
須陀洹果我但不應是中住乃至辟支佛道
我不應不得我必應當得我但不應是中
住乃至得阿耨多羅三藐三菩提不應住何
以故我從初發意已來更無餘心一心向阿
耨多羅三藐三菩提須菩提菩薩一心向阿
耨多羅三藐三菩提中遠離餘心所作身口
意業皆應阿耨多羅三藐三菩提須菩提是
菩薩摩訶薩住是一心能生菩提道須菩提
白佛言世尊若一切諸法不生云何菩薩
摩訶薩能生菩提道佛告須菩提如是如是
一切法無生云何無生無所作無所起者一
切法不生故須菩提白佛言世尊有佛無
佛諸法法相不常住耶佛言如是如是有佛
無佛是諸法法相常住以衆生不知是法住
法相爲是故菩薩摩訶薩爲衆生故生菩提
道用是道拔出衆生生死須菩提白佛言世
尊用生道得菩提佛言不也世尊用不生
道得菩提佛言不也世尊用不生非不生道
得菩提佛言不也須菩提言世尊云何當
得菩提佛言非用道得菩提亦不用非道得
菩提須菩提菩提即是道道即是菩提須菩
提白佛言世尊若菩提即是道道即是菩
提者今菩薩未作佛應當得阿耨多羅三
藐三菩提云何説諸佛多陀阿伽度阿羅呵
三藐三佛陀有三十二相八十隨形好十力四
無所畏四無礙智十八不共法大慈大悲佛
告須菩提於汝意云何佛得菩提不不也
世尊佛不得菩提何以故佛即是菩提菩
提即是佛如須菩提所問菩薩時亦應得菩
提須菩提是菩薩摩訶薩具足六波羅蜜三
十七助道法具足佛十力四無所畏四無礙
智十八不共法具足住如金剛三昧用一念
相應慧得阿耨多羅三藐三菩提是時名爲
佛一切法中得自在須菩提白佛言世
尊云何菩薩摩訶薩淨佛國土佛言有菩薩
從初發意已來自除身麁業除口麁業除意
麁業亦淨他人身口意麁業世尊何等是
菩薩摩訶薩身麁業口麁業意麁業佛告須
菩提不善業若殺生乃至邪見是名菩薩摩
訶薩身口意麁業復次須菩提慳貪心破戒
心瞋心懈怠心亂心愚癡心是名菩薩意麁
業復次戒不淨是名菩薩身口麁業復次須
菩提若菩薩遠離四念處行是名菩薩麁
業遠離四正勤四如意足五根五力七覺分
八聖道分空三昧無相無作三昧亦名菩薩
麁業復次須菩提菩薩摩訶薩貪須陀洹
果乃至貪阿羅漢果證辟支佛道是名菩薩
摩訶薩麁業
論釋曰上來須菩提常種種問空法以時會
疑其己體寂滅無戲論法猶復多問是以
不問而心念復次有菩薩及諸天深入禪
定不好語言而欲得法利是故須菩提不
發言而心念問曰須菩提雖無言而世尊
以言答答曰佛身色視無厭足如色無厭
聲亦如是雖語而不妨細禪定行是故佛
以言答復次佛安立寂滅相於阿耨多羅
三藐三菩提中住不分別一切法若善若不
善等衆生有疑而問佛隨所問所念而答
是故不與須菩提同須菩提聞是六波羅
蜜等諸法甚深義不能得其邊是故問何
等是菩薩道行是道如清淨無所著六
波羅蜜等諸善法莊嚴佛知其意於須菩
提所益雖少爲増益諸菩薩故答六波
羅蜜等是菩薩道六波羅蜜是菩薩初發心
道次行四禪八背捨九次第定及三十七道
品但求涅槃十八空佛十力等微細但爲
求佛道六波羅蜜道多爲衆生故三十七
品等但求涅槃十八空等於涅槃中出過
聲聞辟支佛地入菩薩位道是三種皆是生
身菩薩所行所以者何分別諸法故今又
一切法皆是菩薩道是法性生身菩薩所行
不見諸法有好惡安立諸法平等相故此
中佛自説因縁菩薩應學一切法若一法
不學則不能得一切種智學一切法者
用一切種門思惟籌量修觀通達須菩提白
佛若一切法一相所謂空云何菩薩學一
切法將無於無戲論相法中作戲論耶
所謂此彼諸法略説是戲論相此東彼西是
上是下是常是無常是實是虚是世間是出
世間乃至是二乘法是佛法佛可具説一
切法空相若法實定有不空者即是無生無
滅無生無滅故無四諦無四諦故無佛
法僧寶如是三寶等諸法皆壞今諸法實
空乃至空相亦空衆生愚癡顛倒故著是故
於衆生中起悲心欲拔出故求佛身力欲
令衆生信受其語捨顛倒入諸法實相是
故菩薩雖知諸法空而爲利益衆生分別
説若衆生自知諸法空菩薩但自住空相
中不須學分別一切法菩薩行菩薩道時
從初發意已來如是思惟一切法無定
實性但從因縁和合起是衆因縁亦各各
從和合起乃至到畢竟空畢竟空唯是一
法實餘者無性故皆虚誑我從無始世來
著是虚誑法於六道中厭受苦惱我今是
三世十方佛子般若是我母今不應復隨
逐虚誑法是故菩薩乃至畢竟空中亦不
著何況餘法所謂檀波羅蜜等爾時菩薩
照明菩薩道其心安隱自念我但斷著心
道自然至知是事已念衆生深著世間而
畢竟空亦空無性無有住處衆生難可信
受爲令衆生信受是法故學一切法修行
生起是度衆生方便法觀衆生心行所趣
知好何法念何事何所志願觀時悉知
衆生所著處皆是虚誑顛倒憶想分別故著
無有根本實事爾時菩薩大歡喜作是念
衆生易度耳所以者何衆生所著皆是虚誑
無實譬如人有一子喜在不淨中戲聚土
爲穀以草木爲鳥獸而生愛著人有奪
者瞋恚啼哭其父知已此子今雖愛著此
事易離耳小大自休何以故此物非眞故
菩薩亦如是觀衆生愛著不淨臭身及五
欲是無常種種苦因知是衆生得信等五
善根成就時即能捨離若小兒所著實是眞
物雖復年至百歳著之轉深不可得捨
若衆生所著之物定實有者雖得信等五
根著之轉深亦不能離以諸法皆空虚誑
不實故得無漏清淨智慧眼時即能遠離
所著大自慚愧譬如狂病所作非法醒悟之
後羞慚無顏菩薩知衆生易度已安住般
若中以方便力教化衆生汝等當行布施
可得饒財莫恃是布施果報而自憍高此
中無有堅實皆當破壞與未布施時無
異持戒等乃至十八不共法亦如是是諸法
雖清淨大有所益皆是有爲法從因縁生
無有自性汝等若著是法能生苦惱譬如
熱金丸雖是寶物捉則燒手如是菩薩教
化衆生行菩薩道自無所著亦爲衆生説
無所著以無著心行檀波羅蜜故於檀中
不住不住者所謂布施時不取三種相亦
不著果報而自高生罪業布施果報滅壞
時亦不生惱尸羅波羅蜜乃至阿耨多羅
三藐三菩提亦如是此中佛自説不住因縁
有二種一者菩薩深入空不見諸法性故
不住二者不以小事爲足故不住是菩
薩無有異心但一向能生菩提道須菩提
白佛若一切法無生云何菩薩能生菩提道
佛可須菩提意一切法無生我實處處説
諸法無生非爲凡夫説但爲得無作解脱
不起三種業者説復問世尊佛自説有佛
無佛諸法法相常住如聖人法相空凡夫
亦如是佛可其所説諸法實相常住以衆
生不知不解故起菩提道但爲除凡夫顛
倒法故名爲道若決定有道可著者即復
是顛倒道非道平等即是道是故不應難
須菩提復問云何可得菩提用生道故得
耶佛言不也何以故生道者菩薩觀是有爲
法生滅相謂是實是故言不如先説熱
金丸喩不生法即是無爲無作法故亦不可
以得菩提生不生二倶有過故非生非不生
得菩提耶答言不也問曰若生不生二倶
有過非生非不生復不應有過何以言不
得答曰若分別非生非不生是好是醜取相
生著故故言有過若能不著則是菩提道
須菩提問若不以四句得者云何得道佛
答不以道不以非道則得菩提何以故
菩提即是道道即是菩提菩提名諸法實
相是諸佛所得究竟實相無有變異一切法
入菩提中皆寂滅相如一切水入大海同
爲一味是故佛説菩提性即是道性若菩提
性道性異者不名菩提爲無戲論寂滅相
是故説菩提即是道道即是菩提復次是二
法異者行道不應到菩提諸法因果不一
不異故須菩提復問若爾者菩薩行道應便
是佛所以者何道即是菩提故又佛應是
菩薩何以故菩提即是道故今何以説有差
別佛有十力等三十二相八十隨形好須菩
提爲新學菩薩故分別難佛菩薩應即是
佛佛以反問答佛得菩提不答言不也
何以故菩提不離佛佛不離菩提二法
和合故是佛是菩提是故不應難言菩薩
即是佛此總相答問曰佛是衆生菩提是
法云何言佛即是菩提答曰先有三十二
相莊嚴身六波羅蜜等功徳莊嚴心而不
名爲佛得菩提故名之爲佛是故言佛
與菩提不異微妙清淨五衆和合假名爲
佛法即是五衆五衆不離假名菩提即是
五衆實相一切法皆入菩提故是故佛即是
菩提菩提即是佛但凡夫心中分別有異問
曰汝先論議中説言菩提與道不一不異
經中何以説道即是菩提菩提即是道佛即
是菩提菩提即是佛答曰一異雖倶不實而
多用一故此中説菩提即是道道即是菩提
無咎如常無常是二邊常多生煩惱故不
用無常能破顛倒故多用事既成辦亦捨
無常此中亦如是若以觀種種別異法故
多生著心若觀諸法一相若無常苦空等是
時煩惱不生著心少故是故多用是一於
實義中一亦不用若著一即復是患復次
別異無故一亦不可得相待法故但以不著
心不取一相故説無咎一不實故菩薩不
得即是佛復次今佛更答須菩提自説因
縁菩提雖寂滅相而菩薩能具足六波羅
蜜等諸功徳住金剛三昧以一念相應慧
得阿耨多羅三藐三菩提爾時於一切法中
自在得名爲佛菩薩雖知道及菩提不異
未具足諸功徳故不名爲佛又佛諸事畢
竟願行滿足故不名爲菩薩得者是佛法是
菩提求菩提者是菩薩須菩提從佛聞菩
提相道相成就衆生已今問淨佛國土事
諸阿羅漢辟支佛無有力知淨佛國事是
故問問曰何等是淨佛土答曰佛土者百
億日月百億須彌山百億四天王等諸天是
名三千大千世界如是等無量無邊三千大
千世界名爲一佛土佛於此中施作佛事
佛常晝三時夜三時以佛眼遍觀衆生誰可
種善根誰善根成就應増長誰善根成就
應得度見是已以神通力隨所見教化
衆生心隨逐外縁得隨意事則不生瞋
惱得不淨無常等因縁則不生貪欲等煩
惱若得無所有空因縁則不生癡等諸煩
惱是故諸菩薩莊嚴佛土爲令衆生易度
故國土中無所乏少無我心故則不生慳
貪瞋恚等煩惱有佛國土一切樹木常出諸
法實相音聲所謂無生無滅無起無作等衆
生但聞是妙音不聞異聲衆生利根故便
得諸法實相如是等佛土莊嚴名爲淨佛
土如阿彌陀等諸經中説佛答菩薩從初
發意來自淨麁身口意業亦教他人淨麁
身口意業問曰若菩薩淨佛土是菩薩得
無生法忍住神通波羅蜜然後能淨佛土
今何以言從初發意來淨麁身口意業答
曰三業清淨非但爲淨佛土一切菩薩道
皆淨此三業初淨身口意業後爲淨佛土
自身淨亦淨他人何以故非但一人生國
土中者皆共作因縁内法與外法作因
縁若善若不善多惡口業故地生荊棘諂
誑曲心故地則高下不平慳貪多故則水旱
不調地生沙礫不作上諸惡故地則平正
多出珍寶如彌勒佛出時人皆行十善故
地多珍寶問曰若布施等諸善法得淨佛
土果報何以但説淨三業答曰雖知善
惡諸法是苦樂因縁如一切心心數法中得
道時智慧爲大攝心中定爲大作業時思
爲大得是思業已起身口意業布施禪
定等以思爲首譬如縫衣以針爲導受
後世果報時業力爲大是故説三業則攝
一切善法意業中盡攝一切心心數法身
口則攝一切色法人身行三種福徳具足則
國土清淨内法淨故外法亦淨譬如面淨故
鏡中像亦淨如毘摩羅詰經中説不殺生
故人皆長壽如是等問曰身口意麁業是事
易知須菩提何以故問答曰麁細不定故
如求道人中布施是麁善於白衣爲細如
小乘中不善業爲麁善業爲細摩訶衍中
取善法相乃至涅槃皆名爲麁以麁細不定
故問佛次第爲説麁業相所謂奪命乃至邪
見是三種身業四種口業三種意業皆名爲
麁復次破菩薩六波羅蜜法慳貪等皆名
爲麁問曰先説十不善道已攝慳貪等何
以復別説答曰是六法不入十不善道十
不善道皆是惱衆生法是六法不但爲惱
衆生如慳心但自惜財不惱衆生貪心有
二種一者但貪他財未惱衆生二者貪心
轉盛求而不得則欲毀害是名業道以能
起業故瞋心亦如是小者不名業道以
其能趣惡處故爲道是故別説六法無
咎問曰六波羅蜜中已説戒今何以復説
戒不淨答曰破戒法是殺生等麁罪戒不淨
是微細罪不惱衆生如飮酒等不入十不
善道復次破五衆戒名爲破戒不破所受
戒常爲三毒覆心不憶念戒迴向天福邪
見持戒如是等名爲戒不淨復次若菩薩
心遠離四念處等三十七品三解脱門是名
麁業所以者何此中心皆觀實法隨涅槃
不隨世間若出四念處等法心則散亂譬
如蛇行本性好曲若入竹筒則直出筒
還曲復次若菩薩貪須陀洹果證是爲麁
如人聞佛説須陀洹果不墮三惡道盡無
量苦如五十由旬池水餘在者如一渧二
渧則生貪心以其心不牢固本求作
佛爲衆生今爲自身而欲取證是爲欺
佛亦負衆生是故名麁譬如人請客欲
設飮食而竟不與是則妄語負客菩薩
亦如是初發心時作願我當作佛度一切
衆生而貪須陀洹是則負一切衆生如貪
須陀洹果乃至貪辟支佛道亦如是
大智度論卷第九十二

大智度論釋淨佛國土品第八十
二之餘卷第九
十三
　　龍樹菩薩造
　　後秦龜茲國三藏鳩摩羅什譯
經復次須菩提菩薩取色相受想行識相
眼相耳鼻舌身意相色聲香味觸法相男相女
相欲界相色界相無色界相善法相不善法相
有爲法相無爲法相是名菩薩麁業菩薩摩
訶薩皆遠離如是麁業相自布施亦教他人
布施須食與食須衣與衣乃至種種資生所
須盡給與之亦教他人種種布施持是福
徳與一切衆生共之迴向淨佛國土故持
戒忍辱精進禪定智慧亦如是是菩薩摩訶
薩或以三千大千國土滿中珍寶施與三尊
作是願言我以善根因縁故令我國土皆以
七寶成復次須菩提菩薩摩訶薩以天妓
樂樂佛及塔作是願言以是善根因縁願
我國土中常聞天樂復次須菩提菩薩摩
訶薩以三千大千國土滿中天香供養諸佛
及塔作是願言以是善根因縁令我國
土中常有天香復次須菩提菩薩摩訶薩
以百味食施佛及僧作是願言以是善根
因縁故令我國土中衆生皆得百味食復
次須菩提菩薩摩訶薩以天香細滑施佛及
僧作是願言以是善根因縁故令我國土
中一切衆生受天香細滑復次須菩提菩薩
摩訶薩以隨意五欲施佛及僧并一切衆生
作是願言以是善根因縁故令我國土中
弟子及一切衆生皆得隨意五欲是菩薩以
隨意五欲共一切衆生迴向淨佛國土作是
願言我得佛時是國土中如天五欲應心
而至復次須菩提菩薩摩訶薩行般若波羅
蜜時作是願言我當自入初禪亦教一切
衆生入初禪第二第三第四禪慈悲喜捨心
乃至三十七助道法亦如是我得阿耨多羅
三藐三菩提時令一切衆生不遠離四禪乃
至不遠離三十七品助道法如是須菩提菩
薩摩訶薩能淨佛國土是菩薩隨爾所時行
菩薩道滿足是諸願是菩薩自成就一切善
法亦成就一切衆生善法是菩薩受身端
正所化衆生亦得端正所以者何福徳因
縁厚故須菩提菩薩摩訶薩應如是淨佛國
土是國土中乃至無三惡道之名亦無邪
見三毒二乘聲聞辟支佛之名耳不聞有無
常苦空之聲亦無我所有乃至無諸結使煩
惱之名亦無分別諸果之名風吹七寶之
樹隨所應度而出音聲所謂空無相無作如
諸法實相之音有佛無佛一切法一切法相
空空中無有相無相中則無作出如是法
音若晝若夜若坐若臥若立若行常聞此法
是菩薩得阿耨多羅三藐三菩提時十方國
土中諸佛讃歎衆生聞是佛名必至阿耨多
羅三藐三菩提是菩薩得阿耨多羅三藐三
菩提時説法衆生聞者無有不信而生疑言
是法是非法何以故諸法實相中皆是法無
有非法諸有薄福之人於諸佛及弟子不種
善根不隨善知識沒在我見中乃至沒在
一切種種見中墮在邊見若斷若常如是人
以邪見故非佛言佛佛言非佛非法言法法
言非法如是人破法故身壞命終墮惡道地
獄中諸佛得阿耨多羅三藐三菩提時見此
衆生往來五道令離邪聚立正定聚中更
不墮惡道如是須菩提菩薩摩訶薩淨佛國
土中衆生無雜穢心若世間法若出世間法
若有漏若無漏若有爲若無爲乃至是國
土中衆生畢竟至阿耨多羅三藐三菩提
須菩提是爲菩薩摩訶薩淨佛國土
論釋曰復有麁業於諸法畢竟空中取相
生著心所謂取色相受想行識相眼相乃至
意相色相乃至法相男相女相三界善不善有
爲無爲相等問曰男女相可是虚妄不實餘
色等善不善法若不取相云何能厭色等
成就善法答曰佛法中有二種空一者衆
生空二者法空以衆生空破衆生相所謂
男女等相以法空破色等法中虚妄相如
破一切法空中説能觀色等善法如幻如
化不取定實相得厭心則捨戲論常無常
等是不名爲取相又色等及善法皆和合
性空行故不生諸煩惱問曰一切有爲法
假名和合故不應取無爲法是眞實法所謂
如法性實際何以不取答曰以不取相
是無爲法無相名爲無爲法門若取相便
是有爲如是等一切虚誑取相不實遠離麁
身口意業菩薩欲行淨佛土遠離如是
等麁身口意業自行六波羅蜜亦教他人
令行共清淨因縁故則佛土清淨上總相
説下別相説是菩薩滿三千大千世界七寶
施佛及僧作是願我以是布施因縁令我
國土皆七寶莊嚴問曰若滿三千大千世界
珍寶從何處得又諸佛賢聖少欲知足誰受
是者若凡夫無厭足何能受三千世界
物答曰是菩薩是法性生身住具足神通
波羅蜜中爲供養十方佛故以如三千世
界珍寶供養又此寶物神通力所作輕細無
妨如第三禪遍淨天六十人坐一針頭而
聽法不相妨礙何況大菩薩深入神通所
作寶物或有菩薩變身如須彌山遍十方
佛前以爲燈炷供養於佛若佛塔廟而作
願言令我國土常有光明不須日月燈
燭或有菩薩雨諸華香幡蓋瓔珞以爲供
養復作是願令我國土衆生端正如華身
相嚴淨無有醜陋如是等種種好色因縁
復有菩薩以天伎樂娯樂於佛若佛塔廟
是菩薩或時以神通力故作天伎樂或作
天王轉輪聖王伎樂或作阿修羅神龍王等
天伎樂供養願我國中常聞好音問曰諸
佛賢聖是離欲人則不須音樂歌舞何以
伎樂供養答曰諸佛雖於一切法中心
無所著於世間法盡無所須諸佛憐愍衆
生故出世應隨供養者令隨願得福故
受如以華香供養亦非佛所須佛身常有
妙香諸天所不及爲利益衆生故受是
菩薩欲淨佛土故求好音聲欲使國土中
衆生聞好音聲其心柔軟心柔軟故易可
受化是故以音聲因縁而供養佛或有菩
薩滿三千大千世界香供養諸佛若塔根
香莖香葉香末香若天香若變化香若菩薩
果報生香作是願令我國土中常有好香
無有作者或有菩薩以百味供養諸佛及
僧有人言能以百種供養是名百味有
人言餅種數五百其味有百是名百味
有人言百種藥草藥果作歡喜丸是名百
味有人言飮食羹餅總有百味有人言飮
食種種備足故稱爲百味人飮食故百味
天飮食則百千種味菩薩福徳生果報食及
神通力變化食則有無量味能轉人心令
離欲清淨是四種食菩薩隨因縁供養佛及
僧是故國土中自然有百味飮食或有菩薩
以天塗香天竺國熱又以身臭故以香塗
身供養諸佛及僧以此因縁故令我國
土衆生受天細滑問曰沙彌戒乃至受一
日戒尚不以香塗身云何以香供養佛及
僧答曰是菩薩以身所貴物隨所須時用
以供養或以塗地塗壁及行坐處又以隨
意五欲供養諸佛及僧及餘衆生是菩薩
以好車馬妻妾伎直幡蓋金銀衣服珍寶出
家人所不受則施諸衆生作願言令我國
土衆生常得隨意五欲問曰此五欲佛説
如火如坑如瘡如獄如怨如賊能奪人
善根菩薩何以願使衆生得五欲又佛説弟
子應納衣乞食坐林樹下菩薩何以爲衆
生求得五欲答曰天上人中五欲是福
徳果報若今世若後世貧窮薄福者不能自
活則行劫盜或爲物主所害或爲財殺
他或被詰問妄言不作如是次第作十
不善皆由貧窮故作若人五欲具足則所欲
隨意則不行十不善菩薩國土衆生豐樂
自恣無所乏少則無衆惡但有愛慢等軟
結使若聞佛所説或聞弟子所説以心
柔軟故聞法易可得道雖著心多利根故
聞無常苦空等即便得道譬如垢膩之衣
則以灰泥淹之經宿以水浣之一時都去
菩薩不欲令衆生著故以五欲施但欲
令一時捨故與之如汝先説佛教弟子
納衣乞食宿罪因縁生在惡世染著心多
若得好衣美食著心則深又爲求好衣食
故妨廢行道是菩薩淨佛國土衆生無量
福徳成就五欲一等故不復貴著亦不
更求故無所妨又復若行者離五欲修苦
行則増長瞋恚又復憶念五欲則生煩惱
爾時則無所向是故佛言捨苦樂用智慧
處中道是故淨佛國土五欲施無妨問曰
若爾者毘尼中何以一比丘言我知佛法義
受五欲不妨道是比丘應呵乃至三不止
擯出答曰佛法有二種小乘大乘小乘
中薄福之人三毒偏多如婆差經中佛説
我白衣弟子非一非二乃至出五百人受
赤栴檀塗身及受好香花妻子共臥使令
奴婢而斷三結得須陀洹盡三結薄三
毒得斯陀含是阿梨吒比丘聞是事即言
雖受五欲而不妨道不知是事佛爲誰
説佛爲白衣故説此比丘持著出家法中
説是須陀洹斯陀含等不作是言我盡形
壽不犯欲以有餘三毒故時時忘道而
發婬心出家人於僧中口自誓言我盡形
壽不犯婬欲佛言若出家人犯欲則棄是
比丘自誓而犯是一罪知佛所制而故違
犯是二罪是比丘見白衣得道故而以自
身同彼是故墮罪淨佛國土有二種衆
生若出家若在家在家者雖受五欲無罪
亦無所妨如兜率陀諸天及鬱單曰人雖
受五欲不起重罪出家衆生隨佛所
聽出家五欲亦無過咎小乘法中爲阿
梨吒比丘説薄福重罪之人心多悔故淨
佛土者世世習行六波羅蜜三解脱門雖
得五欲亦不染著如經中説所謂菩薩摩
訶薩行般若波羅蜜作是念我當自入初
禪亦當教化衆生入初禪四禪四無量心
乃至三十七品亦如是是菩薩作是願我
作佛時盡行四禪乃至三十七品如是福徳
故衆生雖受五欲不能爲妨是菩薩作無
量阿僧祇願隨爾所時行道盡具足是願
是菩薩一切善法皆成就及所成就衆生一
切善法成就故得身端正見者無厭亦成
就衆生令得端正須菩提菩薩應如是
淨佛土復次淨佛土者乃至無三惡之
名何況有三惡道問曰諸佛以大慈悲心
爲苦惱衆生故出世若無三惡道何所憐
愍答曰佛出爲度衆生故而三惡道衆生
不可度但可令種善根而已是故佛名
天人師若無天人但有三惡道可應有難
應作是問問曰佛憐愍衆生淨佛國土
中何以無三惡道衆生答曰憐愍一切衆
生平等無異此中説清淨業因縁是國土中
無三惡道又佛非但一國土乃有十方恒
河沙國土佛有清淨國土有雜國土雜國
土中則具有五道淨佛國土或有人天別
異或無有人天別異如過去天王佛國土
中唯佛世尊以爲法王是故名爲天王佛
復有國土無三毒邪見問曰諸佛但爲除
衆生煩惱故出世邪見三毒即是煩惱若
無煩惱出何所爲答曰有人言是中大福
徳因縁故邪見三毒不發故言無復次有
人言是中諸菩薩皆得無生法忍常修六波
羅蜜等諸功徳常遊十方度脱衆生於諸
佛所修習諸佛三昧勝教化無數聲聞辟支
佛亦勝教化阿鞞跋致菩薩成就衆生菩薩
淨佛土菩薩爲近佛道故利益轉大是國
土無二乘之名者問曰餘佛有三乘教化
豈獨劣耶答曰佛出五濁惡世於一道分
爲三乘問曰若爾阿彌陀佛阿閦佛等不
於五濁世生何以復有三乘答曰諸佛初
發心時見諸佛以三乘度衆生自發願言
我亦當以三乘度衆生亦無無常苦空無
我之名者以衆生深著常樂等顛倒故爲
説無常等苦法是中無常樂等倒故不
須無常苦若無病則不須藥亦無我所
有乃至無諸煩惱結使亦如是無二乘故
亦無須陀洹等諸果但一向著諸法實相先
得無生法忍者得諸三昧陀羅尼門轉復増
益諸地等功徳風吹七寶之樹隨所應度
而出聲者是菩薩欲使衆生易聞法故七
寶之樹出法音聲寶樹遍滿國土故衆生
生便聞法餘心不生但生法心問曰諸佛
有無量不可思議神通力何以不變化作無
量身説法度衆生何須樹木音聲答曰衆
生甚多若佛處處現身衆生不信謂爲幻
化心不敬重有衆生從人聞法心不開
悟若從畜生聞法則便信受如本生經説
菩薩受畜生身爲人説法人以希有故無
不信受又謂畜生心直不誑故有人謂畜
生是有情之物皆有欺誑以樹木無心而有
音聲則皆信受所謂空無相無作有佛無佛
一切法常空空故無相無相故無作無起
如是等法晝夜常出餘國土以神通力口力
種種變化此中常自然音聲淨佛國土佛常
爲諸佛所讃大作功徳故能得如是淨
國若聞淨國佛名則畢定作佛問曰餘佛
種種勤苦説法衆生尚不得道何以但聞
佛名便得道答曰餘處佛種種説法衆生
或得道或得善根終不空説若聞是佛
名畢至阿鞞跋致不言今得問曰一切
佛若人好心聞名皆當至佛如法華經中
説福徳若大若小皆當作佛何以獨説淨國
佛答曰人聞餘佛名字謂受生與人無異
但有一切智得道爲異心不敬重故雖
種善根亦不能深是中是法性身佛身無
量無邊光明説法音聲遍滿十方國土國中
衆生皆是近佛道者無量阿僧祇由旬衆
中説法勝無量億阿僧祇日月光明常從
身出佛令衆生見則得見若不聽則不見
是佛一一毛孔邊常出無量無邊阿僧祇佛
一一諸佛等無異於化佛邊展轉復出隨
應度衆生見佛優劣根本眞佛無有分別
大小之異如是等若見若聞名若聞如是
功徳深信敬重故所種善根云何不畢定作
佛復次是佛説法時無有疑者乃至無一
人言是法爲非佛口所説悉皆是法問曰
人從釋迦文尼佛聞法生疑者多答曰佛
此中自説因縁有人薄福不種善根不得
善知識故生疑著我見邊見邪見等諸煩
惱覆故非佛言是佛是佛言非佛不深
種善根不順善師三毒邪見一時發起無
所依隨任意自恣若見邪見順其意故
言是一切智見諸佛説畢竟空不順其意
便言非佛非法言法法言非法如是人
於諸佛所多生疑多生疑故心悔是淨佛
國中無如是罪人故不生疑佛言如是
罪人破諸法實相故死墮地獄惡道中諸菩
薩得阿耨多羅三藐三菩提見諸罪人往來
生死中以佛神通力拔出衆生令住正定
聚中不墮三惡趣是名淨佛土是佛土中
無如是諸過無不具足於世間出世間有
漏無漏有爲無爲等中無有障礙所謂國土
七寶衆生身端正相好莊嚴無量光明常聞
法音常不遠離六波羅蜜乃至十八不共法
是中衆生皆畢竟至阿耨多羅三藐三菩提
問曰上聞佛名畢定至佛此於諸法無
礙必得作佛有何差別答曰此中衆生
常見佛常聞法深種善根多集佛法故疾
得作佛聞名者雖倶畢竟定而小不如
如是等名爲淨國土相如十地中莊嚴菩
提樹説
　大智度論釋畢定品第八十三
經須菩提白佛言世尊是菩薩摩訶薩爲
畢定爲不畢定佛告須菩提菩薩摩訶薩
畢定非不畢定世尊何處畢定爲聲聞
道中爲辟支佛道中爲佛道中佛言菩薩摩
訶薩非聲聞辟支佛道中畢定是佛道中
畢定須菩提白佛言世尊爲初發意菩薩
畢定爲最後身菩薩畢定佛言初發意
菩薩亦畢定阿鞞跋致菩薩亦畢定最後
身菩薩亦畢定世尊畢定菩薩墮惡道中生
不不也須菩提於汝意云何若八人若須陀
洹斯陀含阿那含阿羅漢辟支佛生惡道中
不不也世尊如是須菩提菩薩摩訶薩從初
發意已來布施持戒忍辱精進行禪定修智
慧斷一切不善業若墮惡道若生長壽天若
不得修善法處若生邊國若生惡邪見家無
作見家是中無佛名無法名無僧名無有是
處須菩提初發意菩薩於阿耨多羅三藐三
菩提以深心行十不善道無有是處世尊
若菩薩摩訶薩有如是善根功徳成就如佛
自説本生受不善果報是時善根爲何所在
佛告須菩提菩薩摩訶薩爲利益衆生故隨
而受身以是身利益衆生須菩提菩薩摩
訶薩作畜生時有是方便力若怨賊欲來
殺害以無上忍辱無上慈悲心捨身不惱怨
賊汝諸聲聞辟支佛無有是力以是故須
菩提當知菩薩摩訶薩欲具足大慈悲心爲
憐愍利益衆生故受畜生身須菩提白佛言
世尊菩薩摩訶薩住何等善根中受如是諸
身佛告須菩提菩薩摩訶薩從初發意乃
至道場於其中間無有善根不具足者具足
已當得阿耨多羅三藐三菩提以是故菩薩
摩訶薩從初發意應當學具足一切善根學
善根已當得一切種智當斷一切煩惱習須
菩提白佛言世尊云何菩薩摩訶薩成就如
是白淨無漏法而生惡道畜生中佛告須菩
提於汝意云何佛成就白淨無漏法不須
菩提言佛一切白淨無漏法成就須菩提若
佛自化作畜生身作佛事度衆生實是畜生
不須菩提言不也佛言菩薩摩訶薩亦如
是成就白淨無漏法爲度衆生故受畜生身
用是身教化衆生佛告須菩提如阿羅漢作
變化身能使衆生歡喜不須菩提言能佛
言如是如是須菩提菩薩摩訶薩用是白
淨無漏法隨所度衆生而受身以是身利益
衆生亦不受苦須菩提於汝意云何幻師
幻作種種形若象馬牛羊男女等以示衆人
須菩提是象馬牛羊男女等有實不須菩提
言不實也世尊佛言如是須菩提菩薩摩
訶薩白淨無漏法成就現作種種身以示衆
生故以是身饒益一切亦不受衆苦須菩
提白佛言世尊菩薩摩訶薩大方便力得聖
無漏智慧而隨所應度衆生身而作種種形
以度衆生
論問曰上阿鞞跋致品中説如是相是阿
鞞跋致如是相非阿鞞跋致阿鞞跋致即是
畢定須菩提今何以更問答曰是般若波羅
蜜有種種門有種種道阿鞞跋致是一門中
説今問畢定更問異門復次佛心中一切
衆生一切法皆畢定人以智不及故名爲不
畢定佛知雖無量阿僧祇劫積大功徳必
退作小乘者亦知微細昆虫雖未有善
心過爾所劫發心後當作佛定知一切法
皆如是從是因得是果是故名佛一切法
中無礙以畢定知故復次須菩提聞法華
經中説於佛所作少功徳乃至戲笑一稱南
無佛漸漸必當作佛又聞阿鞞跋致品中
有退不退又復聞聲聞人皆當作佛若爾
者不應有退如法華經中説畢定餘經説
有退有不退是故今問爲畢定爲不畢定
如是等種種因縁故問定不定佛答菩薩是
畢定須菩提心以入涅槃爲畢定是故問
爲何道中畢定佛答非畢定二乘但於大
乘中畢定求佛道者有上中下是故問爲
初發意爲阿鞞跋致爲最後身畢定須菩
提意謂爲阿鞞跋致已上畢定住佛道中
故佛答三種菩薩皆畢定畢定者必當作佛
問曰如上品中説佛以佛眼見十方菩薩
求佛如恒河沙得阿鞞跋致者若一若二
今何以言三種菩薩盡皆畢定答曰我先已
説般若甚深有無量門有説諸菩薩退而
不畢定有處説菩薩畢定不退如阿鞞跋
致品中須菩提問佛菩薩退者於何處退
爲從色爲從受想行識乃至十八不共法
畢竟空故諸法皆不退此中佛何以更説不
退問曰是二義何者是實答曰二事皆實
佛口所説無不實者如佛或説諸法空無
所有或説布施持戒等是有爲初發心者説
諸法有爲久學人著善法者説諸法空無所
有懈怠於阿耨多羅三藐三菩提不牢固
者如是人應從聲聞道得度而不求聲聞
久於生死中受苦是故説發心如恒河沙
得阿鞞跋致者若一若二衆生聞是已能
堪受衆苦者畢定阿耨多羅三藐三菩提
若不能者取聲聞辟支佛道有人堪任得
佛而大悲心薄自愛身重此人聞佛難得
多有退者作是念我或不能得佛不如
早取涅槃何用世世受勤苦爲爲是人故
説一切菩薩乃至初發心皆畢定如法華
經中説問曰若菩薩皆畢定佛何以故種
種呵二乘不聽菩薩取二乘證答曰求
佛道者應遍知法性是人畏老病死故
於法性少分取證便自止息捨佛道不度
衆生諸佛菩薩之所呵責汝欲捨去會
不得離得阿羅漢證時不求諸菩薩深三
昧又不廣化衆生是則迂迴於佛道稽
留問曰阿羅漢先世因縁所受身必應當
滅住在何處而具足佛道答曰得阿羅
漢時三界諸漏因縁盡更不復生三界有
淨佛土出於三界乃至無煩惱之名於
是國土佛所聞法華經具足佛道如法
華經説有羅漢若不聞法華經自謂得
滅度我於餘國爲説是事汝皆當作佛問
曰若阿羅漢往淨佛國土受法性身如是
應得疾作佛何以言迂迴稽留答曰是
人著小乘因縁捨衆生捨佛道又復虚
言得道以是因縁故雖不受生死苦惱
於菩薩根鈍不能疾成佛道不如直往
菩薩復次佛法於五不可思議中最第一今
言漏盡阿羅漢還作佛唯佛能知論議者正
可論其事不能測知是故不應戲論若
求得佛時乃能了知餘人可信而不可
知畢定菩薩墮三惡道中不者須菩提聞
佛説無量本生因縁或象鹿龜鴿孔雀鸚鵡
等受種種苦是故問佛世尊若菩薩受如
是等畜生身云何言一切菩薩畢定畢定者
即是阿鞞跋致阿鞞跋致者不墮三惡趣佛
反問答於汝意云何八人等聖人爲墮三
惡道不須菩提思惟是諸聖人入聖道故
無墮三惡道因縁思惟已答言不也佛言
菩薩亦如是墮三惡道因縁盡故云何墮
三惡道墮三惡道因縁者所謂諸不善法
是菩薩從初發心已來修習布施持戒等諸
善法斷諸殺生等十不善道若是人墮三惡
道無有是處何以故滅諸惡法増益善
法故不善道有上中下上者墮地獄中者
墮畜生下者墮餓鬼是菩薩三種已盡深
心悲念衆生是故不墮問曰若爾者三惡
道可不於中生是菩薩福徳多何以不於
長壽天中生答曰是菩薩憐愍衆生行六
波羅蜜雖能入禪波羅蜜和合慈悲行不
著禪味命欲終盡念欲界法故退禪道
以彼中無苦惱深著禪味難可得度故
不生長壽天以邊國障礙不得修善法
故不生所以者何是菩薩拔出吝法根本
吝法因縁故生邊國不知法處復次是菩
薩常好中道捨離二邊故不生邊國邊
國者無三寶之名不識七衆但貴今世現
事不貴福徳道法故名邊地不但生邊
國故名爲邊地若識三寶知罪福相續因
縁解諸法實相是人雖生閻浮提外不名
爲邊何況生閻浮提中是菩薩常樂爲他
説法亦深愛善法故得隨意善衆生共生
所謂爲中國人於中國不生邪見家何
以故是菩薩世世常自行正見亦教他正
見讃正見法歡喜讃歎行正見者是
故不生惡邪見家問曰是菩薩大福徳智慧
力應生邊地邪見家而教化之何以畏而
不生答曰菩薩有二種一者成就大力菩
薩二者屬因縁新發心菩薩大菩薩爲衆
生隨所應度受身不避邊地邪見新發
意菩薩若生是處既不能度人又自敗壞
是故不生譬如眞金在泥終不敗壞銅鐵
則壞邪見者所謂無作見雖六十二種皆是
邪見無作最重所以者何無作言不應作
功徳求涅槃若言天作若言世界始來雖
是邪見而不遮作福徳以無作大惡故不
生又初發心菩薩深惡心行十不善道無
有是處何以故是菩薩一心迴向貴重阿
耨多羅三藐三菩提不貴世間法是人未
離欲因縁故雖起諸煩惱終不深心作
惡雖加杖楚終不奪命不取他財令其
失命是菩薩斷一切不善法修集一切善
法故不生八難處常得八好處須菩提問
若菩薩有如是善根成就云何本生因縁作
鹿馬等佛答菩薩實有福徳善根成就爲
利益衆生故受畜生形亦無畜生罪此
中佛自説因縁所謂菩薩在畜生中慈愍
怨賊阿羅漢辟支佛所無有阿羅漢辟支
佛怨賊來害雖不加報不能愛念供養供
給如菩薩本身作六牙白象獵師以毒箭
射胸爾時菩薩象以鼻擁抱獵者不令
餘象得害語雌象言汝爲菩薩婦何縁生
惡心獵師是煩惱罪非人過也我得阿耨
多羅三藐三菩提當滅除其煩惱罪譬如
鬼著人呪師來但治鬼而不瞋人是故莫
求其罪徐問獵者汝何以射我答言我
須汝牙象即就石罅拔牙與之血肉倶
出不以爲痛供給糧食示語道徑如是
等慈悲阿羅漢辟支佛所無有如是好心
云何受畜生身當知是變化度於衆生問
曰何以不作人身而爲説法而作此獸
身答曰有時衆生見人身則不信受見畜
生身説法則生信樂受其教化又菩薩欲
具足大慈悲心欲行其實事衆生見之驚
喜皆得入道
大智度論卷第九十三

大智度論釋畢定品第八十三
之餘卷第九
十四
　　龍樹菩薩造
　　後秦龜茲國三藏鳩摩羅什譯
經世尊菩薩摩訶薩住何等白淨法能作
如是方便力而不受染汚佛言菩薩用般
若波羅蜜作如是方便力於十方如恒河沙
等國土中饒益衆生亦不貪著是身何以
故著者著法著處是三法皆不可得自性
空故空不著空空中無著者亦無著處何以
故空中空相不可得須菩提是名不可得空
菩薩住是空中能得阿耨多羅三藐三菩
提世尊菩薩但住般若波羅蜜中得阿耨多
羅三藐三菩提不住餘法中耶須菩提頗有
法不入般若波羅蜜者不世尊若般若波羅
蜜自性空云何一切法皆入般若波羅蜜中
世尊空中無有法若入若不入須菩提一切
法一切法相空不世尊空須菩提若一切
法一切法相空云何言一切法不入空中須
菩提白佛言世尊云何菩薩摩訶薩行般若
波羅蜜時住一切法空中能起神通波羅蜜
住是神通波羅蜜中到十方如恒河沙等國
土供養現在諸佛聞諸佛説法於諸佛所
種善根佛告須菩提菩薩摩訶薩行般若波
羅蜜時觀是十方如恒河沙等國土皆空是
國土中諸佛亦性空但假名字故諸佛現
身所假名字亦空若十方國土及諸佛性不
空者空爲有偏以空不偏故一切法一切
法相空以是故一切法一切法相空是故菩
薩摩訶薩行般若波羅蜜用方便力生神通
波羅蜜住是神通波羅蜜中起天眼天耳如
意足知他心智宿命智知衆生生死若菩
薩遠離神通波羅蜜不能得饒益衆生亦不
能得阿耨多羅三藐三菩提是菩薩摩訶薩
神通波羅蜜是阿耨多羅三藐三菩提道何
以故用是天眼自見諸善法亦教他人令得
諸善法於善法亦不著諸善法自性空故空
無所著若著則受味是空中無有味是菩薩
摩訶薩行般若波羅蜜時能生如是天眼用
是眼觀一切法空見是法空不取相不作業
亦爲人説是法亦不得衆生相不得衆生
名如是菩薩摩訶薩用無所得法故起神
通波羅蜜用是神通波羅蜜神通所應作者
能作是菩薩用天眼通過於人眼見十方
國土見已飛到十方饒益衆生或以布施
或以持戒或以忍辱或以精進或以禪定或
以智慧饒益衆生或以三十七助道法或以
諸禪解脱三昧或以聲聞法或以辟支佛法
或以菩薩法或以佛法饒益衆生爲慳者如
是説法諸衆生當行布施貧窮是苦惱法貧
窮之人自不能益何能益他以是故汝等當
勤布施自身得樂亦能令他得樂莫以貧
窮故共相食噉不得離三惡道爲破戒者説
法諸衆生破戒法大苦惱破戒之人自不能
益何能益他破戒法受苦果報若在地獄若
在餓鬼若在畜生汝等墮三惡道中自不能
救何能救人以是故汝等不應隨破戒心
死時有悔若有共相瞋諍者説如是法諸
衆生莫共相瞋瞋亂心人不順善法汝等今
共相瞋亂心或墮地獄若餓鬼畜生中以是
故汝等不應生一念瞋恚心何況多爲懈
怠衆生説法令得精進散亂衆生令得禪定
愚癡衆生令得智慧亦如是行婬欲者令觀
不淨瞋恚者令觀慈心愚癡衆生令觀十
二因縁行非道衆生令入正道所謂聲聞道
辟支佛道佛道爲是衆生如是説法汝等所
著是法性空性空法中不可得著不著相是
空相如是須菩提菩薩摩訶薩行般若波羅
蜜時住神通波羅蜜中爲衆生作利益須
菩提菩薩若遠離神通不能隨衆生意善説
法以是故須菩提菩薩摩訶薩行般若波羅
蜜時應起神通須菩提譬如鳥無翅不能高
翔菩薩無神通不能隨意教化衆生以是故
須菩提菩薩摩訶薩行般若波羅蜜應起諸
神通起諸神通已若欲饒益衆生隨意能益
是菩薩用天眼見如恒河沙等諸國土及見
是國土中衆生見已用神通力往到其所知
衆生心隨其所應而爲説法或説布施或説
持戒或説禪定乃至或説涅槃法是菩薩
用天耳聞二種音聲若人若非人用天耳
聞十方諸佛所説法皆能受持如所聞法爲
衆生説或説布施乃至或説涅槃是菩薩
淨他心智用他心智知衆生心隨其所應而
爲説法或説布施乃至或説涅槃是菩薩宿
命智憶念種種本生處亦自憶亦憶他人用
是宿命智念過去在在處處諸佛名字及弟子
衆有衆生信樂宿命者爲現宿命事而爲
説法或説布施乃至或説涅槃用如意神通
力到種種無量諸佛國土供養諸佛從諸佛
種善根還來本國是菩薩漏盡神通智證用
是漏盡神通智證故爲衆生隨應説法或説
布施乃至或説涅槃如是須菩提菩薩摩訶
薩行般若波羅蜜時應如是起諸神通菩
薩用修是神通故隨意受身苦樂不染譬如
佛所化人作一切事苦樂不染菩薩摩訶薩
行般若波羅蜜時應如是遊戲神通能淨佛
國土成就衆生復次須菩提菩薩摩訶薩不
淨佛國土不成就衆生不能得阿耨多羅三
藐三菩提何以故因縁不具足故不能得
阿耨多羅三藐三菩提須菩提白佛言世尊
何等是菩薩摩訶薩因縁具足已得阿耨多羅
三藐三菩提佛告須菩提一切善法是菩薩
阿耨多羅三藐三菩提因縁須菩提白佛言
世尊何等是善法以是善法故得阿耨多羅
三藐三菩提佛告須菩提菩薩從初發意已
來檀波羅蜜是善法因縁是中無分別是施
者是受者性空故用是檀波羅蜜能自利益
亦能利益衆生從生死拔出令得涅盤是
諸善法皆是菩薩摩訶薩阿耨多羅三藐三菩
提因縁行是道過去未來現在諸菩薩摩訶
薩得度生死已度今度當度尸羅波羅蜜羼
提波羅蜜毘梨耶波羅蜜禪波羅蜜般若波羅
蜜四禪四無量心四無色定四念處乃至八
聖道分十八空八背捨九次第定陀羅尼門
佛十力四無所畏四無礙智十八不共法如
是等功徳皆是阿耨多羅三藐三菩提道須
菩提是名善法菩薩摩訶薩具足是善法已
當得一切種智得一切種智已當轉法輪轉
法輪已當度衆生
論釋曰爾時須菩提問住何等善根故能
受此身佛答菩薩摩訶薩一切善法具足乃
至須菩提大歡喜白佛言菩薩摩訶薩大方
便成就力住何等聖無漏法能受此身而
不爲畜身所染譬如幻師亦如變化住
何等白淨法能作如是方便佛答菩薩以
般若波羅蜜力故能成就如是方便作種
種身能利益十方國土中衆生亦不貪是
身佛此中説因縁是菩薩三法不可得一者
是菩薩身二者所作鹿馬三者所用法何
以故是法皆性空空亦不著空空中亦無
貪著法無故衆生無衆生無故法亦無此
中佛説因縁空中空不可得不可得故菩
薩云何貪是智慧是名無所得空般若波羅
蜜菩薩住是中能得阿耨多羅三藐三菩
提以無障礙故易得須菩提問菩薩住六
波羅蜜乃至十八不共法今何以但説住無
所得般若波羅蜜中得佛答須菩提何法不
入般若中一切法皆入般若波羅蜜中若
住般若波羅蜜則住一切法復問若般若
波羅蜜性空云何一切法皆入中此中須菩
提自説因縁一切法性空中無有法出無
有法入佛告須菩提一切法一切法相空
耶世尊空須菩提若一切法一切法相空一
切法應入空中汝云何言空中無有法出
入爾時須菩提心伏受解聞是菩薩化身
度衆生今問世尊菩薩云何住一切法空
中能起神通波羅蜜到十方如恒河沙國
土供養佛聽法種甚深善根善根者諸陀
羅尼三昧門無礙解脱之根本須菩提意般
若波羅蜜性空云何菩薩安住性空波羅蜜
中能行是神通有法佛言空故能行所以
者何須菩提菩薩行般若時觀十方如恒
河沙國土皆空是國土諸佛亦空問曰若
國土空佛亦應空何以別説答曰佛以無
量阿僧祇實功徳得是身能以一足指動
十方如恒河沙國土又菩薩世世來深愛重
佛不能疾觀使空是故不共國土合説
此中佛自説因縁若十方國土及諸佛不空
者空爲有偏有偏名有空不空處今實
不偏故一切法一切法相空菩薩行般若波
羅蜜一切法無礙以肉眼觀色不通見
上不見下見前不見後通見障不見
晝見夜不見知肉眼力少故以方便更求
天眼方便力者令他界四大來在身中用
天眼義如先説生天耳如意足他心智宿
命智知衆生生死所趣等菩薩若無神
通不能得饒益衆生何以故若無神通
云何能令多衆生發心菩薩有神通猶尚不
能盡令衆生發心何況無是故神通波羅
蜜是菩薩所行道菩薩自見善法亦令他
人得見善法亦不著是善法何以故是法
性皆空故問曰天眼可見色云何見善法
又言見一切法性空答曰因中説果以天
眼見自見己身及見十方衆生然後用他
心智宿命智求其今世後世善根是善根及
果報久皆磨滅磨滅故見空是善根皆
是有爲法無自性無自性故空空故不可著
亦不可受味不可受味故不著譬如蠅
無處不著唯不著火焔衆生愛著亦如是
善不善法中皆著乃至非有想非無想著故
不能入涅槃唯不能著般若波羅蜜性空
火所以者何般若波羅蜜般若波羅蜜相空
若般若波羅蜜不空即是味是可著處菩薩
住是智慧中不起有漏業爲衆生説法
亦知衆生假名不可得安住是無所得般
若波羅蜜中而能具足神通事若菩薩不
得是無障礙般若則不能得無礙神通菩
薩得是無障礙空神通飛到十方國土利
益衆生如經中廣説或以布施或以持戒
等慳者爲説布施等六波羅蜜義如此中
佛自廣説如此中説譬喩如鳥無翅不
能飛翔菩薩亦如是無神通波羅蜜不
能教化衆生菩薩以天眼見十方國土諸
佛及一切衆生以天耳力從諸佛聞法
以如意神通力放大光明或現水火作種
種變化現奇特事令衆生發希有尊重心
以他心智力故知他心心數法所著所厭可
度不可度是利是鈍是善根成就是未成就
如是等知他衆生心攝取善根成就者有
可度者以宿命智生死智觀其本末何
所從來種何善根所好何行從此終當
生何所何時當得解脱如是籌量思惟知
可度者過去業因縁未來世果報復以神
通力是人應以恐怖度者以地獄示之
汝當生此中應以歡喜度者示以天堂
眼見是事心懷驚怖歡喜厭患世間爾時
以漏盡神通説漏盡法衆生聞是法破其
著心以三乘而得涅槃譬如白鷺欲取
魚時籌量進止不失期會知其可得即便
取之終不空也菩薩亦如是以神通力故
觀衆生本末應度因縁國土時節知其信
等諸根増利諸因縁具足而爲説法則不
空也是故説菩薩離神通不能饒益衆
生如鳥無翅餘神力如佛自説以天眼
見十方衆生生死亦知衆生心隨意説法
乃至善修神通力而爲衆生受身不爲
苦樂所汚是菩薩於衆生中或爲父或爲
子或爲師或爲弟子或爲主或爲奴或
爲象馬或爲乘象馬者或時富貴力勢或
時貧賤於此諸事亦不爲染汚譬如佛所
化人作一切事不染苦樂一切事者如先
作種種阿僧祇身度衆生苦樂不染者樂中
不生愛苦中不生瞋不如生死衆生
隨處起煩惱菩薩應如是遊戲神通成就
衆生淨佛國土問曰菩薩神通力有所作
何以名遊戲答曰戲名如幻師種種現變菩
薩神通種種現化名之爲戲復次佛法中三
三昧空名爲上行何以故似如涅槃無所著
無所得故諸餘行法皆名爲下下如小兒
是故説神通力名爲遊戲於成就衆生淨
佛土中最爲要用成就衆生如是中説淨
佛土共修善根問曰何必要用成就衆生
淨佛國土答曰佛自説因縁不成就衆
生淨佛國土不能得無上道何以故因縁
不具足則不能得阿耨多羅三藐三菩提
因縁者所謂一切善法從初發意行檀波
羅蜜乃至十八不共法於是行法中無憶想
分別是施者是財物是受者乃至十八不共
法亦如是若菩薩不著心無所分別行六
波羅蜜乃至十八不共法是爲阿耨多羅三
藐三菩提因縁以是道得阿耨多羅三藐三
菩提亦能自度又能度衆生問曰菩薩若著
心布施有何等過而不名具足著心布施
受者恩重答曰雖有小利而有大過如美
食雜毒雖有美利而自喪命問曰何者是
過答曰若著心布施有不稱意事則生恚
怒若受者不感其恩即成怨嫌若著心供
養善人有少凶衰則嫌布施無應悔惜所
施若布施心悔所受果報則不清淨復次著
心布施者深心貪著財物若有侵奪則便
加害自念我爲福徳好事集財汝何故侵
奪先貪財物爲今世事而作布施爲後
世事愛惜轉深以染著故若有侵奪能
爲重罪重罪因縁故受三惡道苦復次貪著
因縁故生瞋恚瞋恚因縁故加刀杖刀杖殺
害受諸苦惱復次人起愚癡業大不安隱
行此虚誑不實事故後必致大患十方諸
佛皆説無相解脱門諸法無相相是爲實若
人取是財物虚誑不實相然後心著心著故
期大果報而能施與譬如人欲求多收故
大用穀子如是著心布施果報少而不淨
終歸於盡受諸憂惱不可稱説皆由取
相故有如是過若以如實相行布施無
有如是過無量阿僧祇生死中受諸福樂
而亦不盡乃至得阿耨多羅三藐三菩提復
次若人以著心行善法是人若聞諸法畢
竟空即時捨所行法著是空法取相以此
爲實先者爲虚誑是人則失二種法失先
善法而墮邪見著心者有如是過譬如重
病之人雖有衆藥療之無損藥復作病著
心行諸功徳有如是等過罪菩薩捨於著
心不取空相如如法性實際於布施等法
亦如是見爲一切衆生迴向阿耨多羅三
藐三菩提復次菩薩布施時作是念如十方
三世諸佛畢竟清淨智慧知諸法實相亦
知是布施相我亦以是性迴向復次是菩
薩一切五情心心數法中不用不行不能
知諸法相故是法皆是因縁邊生虚誑無
有自性故我今欲知諸法實相迴向是諸
虚誑入實相中皆無有異我今未能得
諸法清淨實智慧故有所分別是虚是實
以清淨智慧知之則皆作第一義諦入第
一義諦中皆爲清淨無有別異如是布施
等迴向直至佛道是故説無所分別心能
行布施等是名眞菩薩道
　大智度論釋四諦品第八十四
經須菩提白佛言世尊若是諸法是菩薩法
何等是佛法佛告須菩提如汝所問是諸
法是菩薩法何等是佛法者須菩提菩薩法
亦是佛法若知一切種是得一切種智斷一
切煩惱習菩薩當得是法佛以一念相應慧
知一切法已得阿耨多羅三藐三菩提須菩
提是爲菩薩佛之差別譬如向道得果異是
二人倶爲聖人如是須菩提菩薩摩訶薩無
礙道中行是名菩薩摩訶薩解脱道中無一
切闇蔽是爲佛須菩提白佛言世尊若一
切法自相空自相空法中云何有差別之異
是地獄是餓鬼是畜生是天是人是性地人是
八地人是須陀洹人是斯陀含阿那含阿羅
漢人是辟支佛是菩薩是多陀阿伽度阿羅呵
三藐三佛陀世尊如諸人不可得業因縁
亦不可得果報亦不可得佛言如是如是
如汝所言自相空法中無衆生無業因縁無
果報須菩提衆生不知是諸法自相空是
衆生作業因縁若善若惡若無動罪業因縁
故墮三惡道中福業因縁故在人天中生無
動業因縁故色無色界中生是菩薩摩訶薩
行檀波羅蜜乃至十八不共法時盡受行是
助道法如金剛三昧得阿耨多羅三藐三菩
提得已饒益衆生是利常不失故不墮五
道生死中須菩提白佛言世尊佛得阿耨多
羅三藐三菩提已得五道生死不佛言不
得也須菩提世尊得業若黒若白若不黒
不白不佛言不也世尊若不得云何説是
地獄餓鬼畜生人天須陀洹乃至阿羅漢辟支
佛菩薩諸佛須菩提若衆生知諸法自相空
菩薩摩訶薩不求阿耨多羅三藐三菩提亦
不拔衆生於三惡趣乃至五道往來生死中
須菩提以衆生實不知諸法自性空故不得
脱五道生死是菩薩從諸佛所聞諸法自
性空發意求阿耨多羅三藐三菩提須菩
提諸法不爾如凡夫人所著是衆生於無
所有法中顛倒妄想分別得法無衆生有衆
生相無色色相無受想行識受想行識
相乃至一切有爲法無所有用顛倒妄想心
作身口意業因縁往來五道生死中不得脱
是菩薩摩訶薩行般若波羅蜜時一切善法
内般若波羅蜜中行菩薩道得阿耨多羅三





藐三菩提得阿耨多羅三藐三菩提已爲衆
生説四聖諦苦苦集苦滅苦滅道開示分
別一切助道善法皆入四聖諦中用是助
道善法故分別有三寶何等三佛寶法寶
僧寶不信拒逆是三寶故不得離五道生
死須菩提白佛言世尊用苦聖諦得度用
苦智得度用集聖諦得度用集智得度用
滅聖諦得度用滅智得度用道聖諦得度用
道智得度佛告須菩提非苦聖諦得度亦
非苦智得度乃至非道聖諦得度亦非道
智得度須菩提是四聖諦平等故我説即
是涅槃不以苦聖諦不以集滅道聖諦亦不
以苦智不以集滅道智得涅槃須菩提白
佛言世尊何等是四聖諦平等須菩提若
無苦無苦智無集無集智無滅無滅智無道
無道智是名四聖諦平等復次須菩提是四
聖諦如不異法相法性法住法位實際有佛
無佛法相常住爲不誑不失故是菩薩摩訶
薩行般若波羅蜜時爲通達實諦故行般若
波羅蜜須菩提白佛言世尊云何菩薩摩
訶薩爲通達實諦故行般若波羅蜜時如通
達實諦故不墮聲聞辟支佛地直入菩薩位
中佛告須菩提若菩薩摩訶薩如實見諸法
見已得無所有法得無所有法已見一切法
空四聖諦所攝四聖諦所不攝法皆空若
如是觀是時便入菩薩位中是爲菩薩住性
地中不從頂墮用是頂墮故墮聲聞辟支佛
地是菩薩住性地中能生四禪四無量心四
無色定是菩薩住是初定地中分別一切諸
法通達四聖諦知苦不生縁苦心乃至知道
不生縁道心但順阿耨多羅三藐三菩提心
觀諸法如實相世尊云何觀諸法如實相佛
言觀諸法空世尊何等空佛言自性空
是菩薩用如是智慧觀一切法空無法性可
見住是性中得阿耨多羅三藐三菩提何以
故無性相是阿耨多羅三藐三菩提非諸佛
所作非辟支佛所作亦非阿羅漢所作亦非
向道人所作亦非得果人所作亦非菩薩所
作但衆生不知不見諸法如實相以是事故
菩薩摩訶薩行般若波羅蜜以方便力故爲
是衆生説法
論問曰佛法菩薩法大有差別佛是一切
智菩薩未是一切智須菩提何故生疑
而問佛何等是諸菩薩法何等是佛法答
曰此中佛教菩薩如佛所行應如是行
六波羅蜜等乃至一切種智是故須菩提問
若如佛行與佛何異佛可其意應如是
問色等諸法行處是同但智慧利鈍有異此
中佛自説因縁菩薩雖如實行六波羅蜜
而未能周遍未能入一切門是故不名
爲佛若菩薩已入一切種智門入諸法實
相中以一念相應智慧得阿耨多羅三藐三
菩提斷一切煩惱習得諸法中自在力爾
時名爲佛如月十四日十五日雖同爲月
十四日不能令大海水潮菩薩亦如是雖
有實智慧清淨未能具足諸佛法故不
能動一切十方衆生月十五日光明盛滿
時能令大海水潮菩薩成佛亦如是放大
光明能動十方國土衆生此中佛自説譬
喩如向道得果雖同爲聖人而有差別
菩薩亦如是行者名爲菩薩從初發心乃
至金剛三昧佛已得果斷一切法中疑無
所不了故名爲佛須菩提復問自相空法
中差別不可得所謂是地獄乃至天是性人
八人是須陀洹乃至佛世尊如地獄等衆生
不可得業因縁亦應不可得何以故作業者
不可得業不可得故果報亦不可得佛云何
説佛與菩薩有差別佛可須菩提意還
以所問答須菩提衆生不知自性空法故
能起善惡業如經中廣説衆生者凡夫未
入正位人是人我心顛倒煩惱因縁故起
諸業業者有三種身口意是三種業有二
種若善若惡若有漏若無漏惡業故墮三惡
趣善業故生天人中善業復有二種一者
欲界繋二者色無色界繋色無色界繋生業
名不動不動業故生色無色界若衆生自
知諸法性空即時不生著心著心不生故
不起業乃至不生色無色界以實不知故
生以是事故菩薩摩訶薩盡受行布施等法
乃至十八不共法無所失無所少乃至用
如金剛三昧得阿耨多羅三藐三菩提大饒
益衆生衆生得是利益故不復往來五道
生死須菩提復問佛得阿耨多羅三藐三菩
提時實得是五道不佛言不得問曰佛
先説大利益故不墮五道今云何言不得
答曰決定取相邪見墮邪見五道生死
不得但凡夫人以顛倒因縁起業假名有
生死五道其實如幻如夢復問得黒白等
四種業不佛言不黒業者是不善業果報
地獄等受苦惱處是中衆生以大苦惱悶
極故名爲黒受善業果報處所謂諸天
以其受樂隨意自在明了故名爲白業是業
是三界天善不善業受果報處所謂人阿
修羅等八部此處亦受樂亦受苦故名爲
白黒業無漏業能破不善有漏業能拔衆
生令離善惡果報中問曰無漏業應是白
何以言非白非黒答曰無漏法雖清淨無垢
以空無相無作故無所分別不得言白
黒白是相待法此中無相待故不得言
白復次無漏業能滅一切諸觀中分別故
有黒白此中無觀故無白須菩提復問若
不得是四種業云何分別是地獄乃至阿羅
漢若無黒業云何説是地獄畜生餓鬼若
無白業云何説是天人若無黒白業云何
説是阿修羅道若無不白不黒業云何説
是須陀洹乃至阿羅漢佛答若一切衆生自
知諸法自性空者菩薩不發阿耨多羅三
藐三菩提意亦不於六道中拔出衆生何
以故衆生自知諸法性空則無所度譬如
無病則不須藥無闇則不須燈明須菩
提今衆生實不知自相空法故隨心取相
生著以著故染染故隨於五欲隨五欲故
爲貪所覆貪因縁故慳虚誑嫉妬瞋恚鬪諍
以瞋恚故起諸罪業無所識知是故壽終
隨業因縁生於彼處續作生死業常往來
六道中無復窮已是故菩薩於諸佛及弟
子所聞説諸法空而慈愍衆生衆生以狂
愚顛倒故生著我當作佛破衆生顛倒令
解諸法空相所以者何諸法不爾如凡
人所著衆生法無有定實但自於無所有
中憶想分別望有所得無衆生中起衆生
想無色中起色想無受想行識中起識想
以狂顛倒故是人能起身口意業於六道
生死中不能得脱若但生衆生法想結
縛猶輕易可得度生貪欲瞋恚於是中
起諸重業是爲重縛受此業果報則難可
得度譬如積微塵成山難可得移動菩
薩爲是衆生故欲破其生死因縁果報故
於般若中攝一切善法行菩薩道得阿耨
多羅三藐三菩提爲衆生説四聖諦所謂
苦苦集苦滅滅苦道種種因縁開示敷演
問曰佛無量阿僧祇劫來習微妙法所謂十
八不共法乃至無礙解脱諸甚深業何以但
説苦集滅道答曰衆生所畏急者無過於
苦爲除苦已然後示以佛道如人重病先
以除病爲急然後以寶物衣服莊嚴其身
苦者受五受衆身是一切苦本性即是苦是
苦略而言之是生老病等如經中處處廣
説苦集者愛等諸煩惱愛是心中舊法以是
故佛説愛能生後身故是苦因苦因即是集
若人欲捨苦先當斷愛愛斷苦則滅斷愛
即是苦滅苦滅即是道觀是五衆種種因縁
苦及苦集過罪所謂無常苦空無我如病如
瘡如怨如賊等於八聖道分中爲正見餘
七事助成發起能斷一切法中愛如以酒
發藥此人於一切世間無所復貪得離
苦火然後示以妙法復次此中佛自説因
縁所謂於四聖諦中攝一切善法有人言
佛何以但説苦等四法以是故佛説一切助
道善法皆攝在四諦中助道善法因縁故
分別有三寶衆生不信三寶故不得離六
道生死問曰須菩提何以作是麁問言爲
以苦滅以苦智滅以集滅集智滅答曰此
非麁問今問見苦等四諦體故滅爲用智
故滅愛等諸煩惱滅故名有餘涅槃若以苦
諦得道一切衆生牛羊等亦應得道若用
苦智得道離苦則無智離苦智不名爲
苦諦但名爲苦苦諦苦智和合故生不得
言但以苦滅但以智滅乃至道諦亦如是
佛答不以苦諦滅亦不以苦智滅乃至
道諦道智亦如是我説是四諦平等即是
滅不用苦諦滅不用乃至道諦滅何以
故是苦等四法皆從縁生虚妄不實無
有自性故不名爲實不實故云何能滅
問曰二諦有漏凡夫所行法故可是虚誑不
實道諦是無漏法無所著雖從因縁和合
生而不虚誑又滅諦是無爲法不從因
縁有云何言四法皆是虚誑答曰初得道
知二諦是虚誑將入無餘涅槃亦知道諦
虚誑以空空三昧等捨離道諦如説筏喩
滅諦亦無定法如經中説離有爲無無
爲因有爲故説無爲苦滅如燈滅不應
戲論求其處所是故佛説不以用苦乃至用
道得滅須菩提問佛何者是四諦平等佛
答若無八法處所謂四諦四諦智是則平等
復次須菩提四諦如實不誑不異如法性法
相法住實際若有佛無佛法相常住不用
心心數法及諸觀但爲不誑衆生故住一
切餘法皆顛倒妄著顛倒果報生故雖能與
人天喜樂久久皆虚妄變異但有一法所
謂諸法實相以不誑故常住不滅如是菩
薩行般若波羅蜜通達諸法實諦須菩提
復問云何菩薩通達得實諦過聲聞辟支佛
地入菩薩位佛答若菩薩思惟籌量求諸
法無有一法可得定相見一切法皆空
若在四諦若不在四諦非四諦者虚空
非數縁盡餘在四諦若觀如是法空爾時
入菩薩位問曰何以不説空亦空觀入菩
薩位答曰不須是説何以故若説諸法空
即是空空亦空若是空不空不名爲一切
空是故行是空得入菩薩位菩薩住是性
地中不墮頂性地者所謂菩薩法位如
聲聞法中燸法頂法忍法世間第一法名爲
性地是法隨順無漏道故名爲性是中住
必望得道菩薩亦如是安住是性地中必
望作佛能生四禪四無量心四無色定是菩
薩住在禪地中攝心分別思惟籌量諸
法通達四諦所謂知見苦亦非縁苦生
心知苦是凡夫受身著苦因縁故受諸憂
惱是人身皆如賊如怨無常空等得是已
即時捨不取苦相亦不縁苦諦菩薩法位
力故乃至道諦亦如是但一心迴向阿耨
多羅三藐三菩提知是四諦藥病相對亦
不著是四諦但觀諸法如實相不作四種
分別觀須菩提問云何如實觀諸法佛言
觀空須菩提若菩薩能觀一切法若大若小
皆空是名如實觀復問用何等空佛答
用自相空問曰十八空中佛何以但説自相
空答曰是中道空内外空等是小空畢竟空
無所得空等是甚深空自相空是中空自相
有理破故而心不沒而能入甚深空中是菩
薩得如是法觀一切法皆空乃至不見
一法有性可住得阿耨多羅三藐三菩提
觀諸法如阿耨多羅三藐三菩提阿耨多羅
三藐三菩提亦自性空非佛所作非大菩薩
所作非阿羅漢辟支佛所作常寂滅相無戲
論語言衆生不能知見如實相是故菩薩
行般若波羅蜜以方便力爲衆生説法
方便力者菩薩得無生忍法入菩薩位通
達菩薩第一義諦觀是道相甚深微妙無得
無捨用妙智慧不可得何況可得口説大
悲心深念衆生以空事故墮三惡道受大
劇苦若我直説是法則不信不受則破壞
法墮於地獄我今當成就一切善法莊嚴
身三十二相引導衆生起無量無邊諸佛
神通力得成佛道一切衆中主於諸法
得自在若讃惡法衆生猶尚當受何況實
法是菩薩如所願思惟行爲衆生説使皆
度脱
大智度論卷第九十四

大智度論釋七喩品第八十五
卷第九
十五
　　龍樹菩薩造
　　後秦龜茲國三藏鳩摩羅什譯
經須菩提白佛言世尊若諸法性無所有
非佛所作非辟支佛所作非阿羅漢所作非
阿那含斯陀含須陀洹所作非向道人非得
果人非諸菩薩所作云何分別有諸法異是
地獄是畜生是餓鬼是人是天乃至是非有
想非無想天用是業因縁故知有生地獄者
是業因縁故知有生畜生餓鬼者是業因縁
故知有生人中生四天王天乃至生非有想
非無想天者是業因縁故知有得須陀洹斯
陀含阿那含阿羅漢辟支佛者是業因縁故
知是諸菩薩摩訶薩是業因縁故知是多陀
阿伽度阿羅訶三藐三佛陀世尊無性法
中無有業用作業因縁故若墮地獄餓鬼畜
生若生人天乃至生非有想非無想天以
是業因縁故得須陀洹斯陀含阿那含阿羅
漢辟支佛菩薩摩訶薩行菩薩道當得一
切種智得一切種智故能拔出衆生於生
死中佛告須菩提如是如是無性法無業
無果報須菩提凡夫人不入聖法不知
諸法無性相顛倒愚癡故起種種業因縁
是諸衆生隨業得身若地獄身若畜生身若
餓鬼身若人身若天身若四天王天身乃至
非有想非無想天身是無性法無業無果報
無性常是無性如須菩提所言若一切法無
性云何是須陀洹乃至諸佛得一切種智須
菩提於汝意云何道是無性不須陀洹果乃
至諸佛一切種智是無性不須菩提言世尊
道無性須陀洹果亦無性乃至諸佛一切種
智亦無性須菩提無性法能得無性法不
不也世尊佛告須菩提有性法能得有性法
不不也世尊須菩提無性法及道是一切法
皆不合不散無色無形無對一相所謂無相
須菩提是菩薩摩訶薩行般若波羅蜜時以
方便力見衆生以顛倒故著五衆無常中常
相苦中樂相不淨中淨相無我中我相
著無所有處是菩薩以方便力故於無所有
中拔出衆生須菩提白佛言世尊凡夫人
所著頗有實不異不著故起業業因縁故五
道生死中不得脱佛告須菩提凡夫人所著
起業處無如毛髮許實事但顛倒故須菩提
今爲汝説譬喩智者以譬喩得解須菩提於
汝意云何如夢中所見人受五欲樂有實住
處不須菩提白佛言世尊夢尚虚妄不可
得何況住夢中受五欲樂於汝意云何諸法
若有漏若無漏若有爲若無爲頗有不如
夢者不世尊諸法若有漏若無漏若有爲
若無爲無不如夢者佛告須菩提於汝意云
何夢中有五道生死往來不世尊無也於
汝意云何夢中有修道用是修道若著垢若
得淨不不也世尊何以故是夢法無有實事
不可説垢淨於汝意云何鏡中像有實事能
起業因縁用是業因縁墮地獄餓鬼畜生
若人若天四天王天處乃至非有想非無想
天處不須菩提言不也世尊是像無有實
事但誑小兒是事云何當有業因縁用是業
因縁當墮地獄乃至非有想非無想處於汝
意云何是鏡中像有修道用是修道若著
垢若得淨不須菩提言不也世尊何以故
是像空無實事不可説垢淨於汝意云何如
深澗中有嚮是嚮有業因縁用是業因縁
若墮地獄乃至若生非有想非無想處不須
菩提言不也世尊是事空無有實音聲云
何當有業因縁用是業因縁墮地獄乃至生
非有想非無想處於汝意云何是嚮頗有
修道用是修道若著垢若得淨不不也世尊
是事無實不可説是垢是淨於汝意云何如
焔非水水相非河河相是炎頗有業因縁
用是業因縁墮地獄乃至生非有想非無想
處不不也世尊焔中水畢竟不可得但誑無
智人眼云何當有業因縁用是業墮地獄乃
至生非有想非無想處於汝意云何是焔
有修道用是修道若著垢若得淨不不也世
尊是焔無有實事不可説垢淨於汝意云何
揵闥婆城如日出時見揵闥婆城無智人
無城有城想無廬觀有廬觀想無園有園
想是揵闥婆城頗有業因縁用是業因縁
墮地獄乃至生非有想非無想處不不也世
尊是揵闥婆城畢竟不可得但誑愚夫眼
云何當有業因縁用是業因縁墮地獄乃至
生非有想非無想處於汝意云何是揵闥婆
城有修道用是修道若著垢若得淨不不也
世尊是揵闥婆城無有實事不可説垢淨
須菩提於汝意云何幻師幻作種種物若象
若馬若牛若羊若男若女於汝意云何是幻
有業因縁用是業因縁墮地獄乃至生非有
想非無想處不不也世尊是幻法空無實事
云何當有業因縁用是業因縁墮地獄乃至
生非有想非無想處於汝意云何用是幻有
修道用是修道若著垢若得淨不不也世尊
是法無有實事不可説垢淨須菩提於汝
意云何如佛所化人是化人有業因縁用是
業因縁墮地獄乃至生非有想非無想處不
不也世尊是化人無有實事云何當有業因
縁用是業因縁墮地獄乃至生非有想非無
想處於汝意云何是化人有修道用是修
道若著垢若得淨不不也世尊是事無有實
不可説垢淨佛告須菩提於意云何於是
空相中有垢者有淨者不不也世尊是中無
所有無有著垢者無有淨者須菩提如
無有著垢者無有淨者以是因縁故亦無
垢淨何以故住我我所衆生有垢有淨實見
者不垢不淨如實見者不垢不淨如是亦無
有垢淨
論問曰佛已處處答是事今須菩提何以
復問答曰義雖一所因事異所謂一切法若
有佛若無佛諸法性常住空無所有非賢聖
所作般若波羅蜜甚深微妙難解難量不
可以有量能知諸佛賢聖憐愍衆生故
以種種語言名字譬喩爲説利根者解聖
人意鈍根者處處生著著於語言名字若
聞説空則著空聞説空亦空亦復生著
若聞一切法寂滅相語言道斷而亦復著自
心不清淨故聞聖人法爲不清淨如人
目翳視清淨珠見其目影便謂珠不淨
佛種種因縁説見有過罪而生於疑作是
言若一切法空空亦空云何分別有六道
常生如是等疑難故須菩提以經將訖爲
衆生處處問是事是故重問佛可須菩提
意問曰須菩提以有難空佛云何可其意
答曰佛可其説諸法空常住有佛無佛不
異不可其難云何分別有六道等何以故
以其難欲破空故是中佛解其所難所謂
凡夫人不入聖法未得聖道不知無所
有性不善修習空三昧故顛倒者四顛倒
愚癡者三界繋無明雖不説餘煩惱而此
二法虚誑不實顛倒即是妄語虚誑若從顛
倒所生業及果報以根本不實故衆生雖
深著亦無定實以是故五道皆空但有
假名又汝難諸賢聖是諸賢聖以斷顛倒
差別故有異名以顛倒不實故無所斷又
復滅失無所有故名爲斷若實有法可斷
尚無斷法何況顛倒是故一切賢聖果皆
是無所有斷顛倒即是聖人果果即是斷
爲果所修道亦同無所有是故修道時必當
用空無相無作道果分別故賢聖有差別
今實無所有法不能得無所有云何有差
別是故不應難須菩提意若但顛倒故有
世間若有顛倒亦應有實虚實相待故是
故問世尊凡夫所著頗有實生著起業業
因縁故六道生死不得解脱佛答言不
何以故此中佛自説因縁但顛倒故生著若
無顛倒云何有相待實法乃至無毫釐許
實事畢竟無故問曰諸佛所行實義所謂
畢竟空此非實耶答曰是第一義空亦因
分別凡夫顛倒故説若無顛倒亦無第一
義若凡夫顛倒少多有實第一義亦應有
實問曰若二倶不實云何得解脱如人手
垢還以垢洗云何得淨答曰諸法實相
畢竟空第一義實清淨以有凡夫顛倒不
清淨法故有此清淨法不可破壞不變異
故以人於諸法實相起著欲生煩惱是故
説是法性空無所有無所有故無實雖二
法皆不實而不實中有差別如十善十不善
二事皆有爲法故虚誑不實而善不善有差
別殺生法故墮惡道不殺故生天上如布
施偸盜二事雖取相著心是虚誑不實而亦
有差別如衆生乃至知者見者無所有而
惱衆生有大罪慈念衆生有大福如慈
能破瞋施能破慳雖二事倶是不實而能
相破是故佛説諸法無有根本定實如毫釐
許所有欲證明是事故説夢中受五欲
譬喩須菩提意若一切法畢竟空無所有性
今何以故現有眼見耳聞法以是故佛説
夢譬喩如人夢力故雖無實事而有種種
聞見瞋處喜處覺人在傍則無所見如是
凡夫人無明顛倒力故妄有所見聖人覺悟
則無所見一切法若有漏若無漏若有爲若
無爲皆不實虚妄故有見聞又如夢中見
六道生死往來見須陀洹乃至阿羅漢夢
中無是法而夢見夢中實無淨無垢業果
報六道亦如是顛倒因縁故起業業果報
亦應空除却顛倒故名爲道顛倒無實故
道亦不應實鏡中像嚮焔乃至如化亦如
是佛反問須菩提於是法中有垢者有
淨者不須菩提意一切法中無我云何當
説有垢有淨者是故言無佛言若無受
垢受淨者垢淨亦無問曰若分別諸法阿
毘曇等經中有垢有淨但受垢淨者無三
毒等諸煩惱是垢三解脱門諸助道法等是
淨答曰雖有是説是事不然若衆生法
無所屬亦無作者若無作者亦無作法
無縛無解如人爲火所燒畏而捨離非
火離火衆生亦如是畏五衆苦故捨離非
苦離苦若無垢淨者無有解脱復次佛此
中自説因縁所謂我我所法中住衆生受垢
受淨我畢竟無故垢淨無住處住處無故
無垢無淨問曰我雖無我見實有凡夫
人住此中起諸煩惱答曰若無我我見
無所縁無所縁云何得生問曰雖無我
於五衆中邪行謂有我生我見五衆是我
我所答曰若以五衆中定生我見因縁
於他五衆中何以故不生若於他五衆生
者則爲大錯亂是故我見無有定縁但顛
倒故生問曰若顛倒生何以故但自於己
身生見答曰是顛倒狂錯不應求其
實事又復於無始生死中來自於相續五
衆中生著是故佛説住我心衆生受垢
受淨又實見者無垢無淨若我定有實見
者應有垢淨如實見者不垢不淨以是
因縁故無垢無淨無垢無淨者見諸法實
相又於諸法實相亦不著是故無垢諸
法實相無相可取是故無淨復次八聖道中
不著是名無淨除諸煩惱不著顛倒是
名無垢
　大智度論釋平等品第八十六
經須菩提白佛言世尊見實者不垢不淨
見不實者亦不垢不淨何以故一切法性無
所有故世尊無所有中無垢無淨所有中
亦無垢無淨世尊無所有中有所有中亦無
垢無淨世尊云何如實語者不垢不淨不
實語者亦不垢不淨佛告須菩提是諸法平
等相我説是淨須菩提何等是淨是諸法
平等所謂如不異不誑法相法性法住法位
實際有佛無佛法性常住是名淨世諦故説
非最第一義最第一義過一切語言論議音
聲須菩提白佛言世尊若一切法空不可
説如夢如嚮如焔如影如幻如化云何菩
薩摩訶薩用是如夢如嚮如焔如影如幻如
化法無有根本定實云何能發阿耨多羅三
藐三菩提心作是願我當具足檀波羅蜜乃
至具足般若波羅蜜我當具足神通波羅蜜
具足智波羅蜜具足四禪四無量心四無色
定四念處乃至具足八聖道分我當具足三
解脱門八背捨九次第定我當具足佛十力
乃至具足十八不共法我當具足三十二相
八十隨形好具足諸陀隣尼門諸三昧門我
當放大光明遍照十方知諸衆生心如應説
法佛言須菩提於汝意云何汝所説諸法
如夢如嚮如焔如影如幻如化不須菩提言
爾世尊世尊若一切法如夢乃至如化菩薩
摩訶薩云何行般若波羅蜜世尊是夢乃至
如化虚妄不實世尊不應用不實虚妄法
能具足檀波羅蜜乃至十八不共法佛告須
菩提如是如是不實虚妄法不能具足檀波
羅蜜乃至十八不共法行是不實虚妄法不
能得阿耨多羅三藐三菩提須菩提是一切
法皆是憶想思惟作法用是思惟憶想作法
不能得一切種智須菩提是一切法能助道
法不能益其果所謂是諸法無生無出無
相菩薩從初發意已來所作善業若檀波
羅蜜乃至一切種智何以故知諸法皆如夢
乃至如化如是等法不具足檀波羅蜜乃至
一切種智不能得成就衆生淨佛國土得阿
耨多羅三藐三菩提是菩薩摩訶薩所作善
業檀波羅蜜乃至一切種智知如夢乃至如
化亦知一切衆生如夢中行乃至知如化
中行是菩薩摩訶薩不取般若波羅蜜是有
法用是不取故得一切種智知是諸法如夢
無所取乃至諸法如化無所取何以故般
若波羅蜜是不可取相禪波羅蜜乃至十八
不共法是不可取相是菩薩摩訶薩知一切
法是不可取相已發心求阿耨多羅三藐三
菩提何以故一切法不可取相無根本定
實如夢乃至如化用不可取相法不能得不
可取相法但以衆生不知不見如是諸法相
是菩薩摩訶薩爲是衆生故求阿耨多羅三
藐三菩提是菩薩從初發意已來所有布施
爲一切衆生故乃至有所修智慧皆爲一
切衆生不爲己身菩薩摩訶薩不爲餘事故
求阿耨多羅三藐三菩提但爲一切衆生故
是菩薩行般若波羅蜜時見衆生無衆生但
衆生相中住乃至無知者無見者知見相中
住令衆生遠離顛倒遠離已置甘露性中住
是中者無有妄相所謂衆生相乃至知者
見者相是時菩薩動心念心戲論心皆捨常
行不動心不念心不戲論心須菩提以是方
便力故菩薩摩訶薩行般若波羅蜜時自無
所著亦教一切衆生令得無所著世諦故非
第一義須菩提白佛言世尊世尊得阿耨多
羅三藐三菩提時得諸佛法以世諦故得以
第一義中得佛言以世諦故説佛得是法是
法中無有法可得是人得是法何以故是人
得是法是爲大有所得用二法無道無果須
菩提白佛言世尊若行二法無道無果行
不二法有道有果不佛言行二法無道無果
行不二法亦無道無果若無二法無不二
法即是道即是果何以故用如是法得道得
果用是法不得道不得果是爲戲論諸平
等法中無有戲論無戲論相是諸法平等須
菩提白佛言世尊諸法無所有性是中何等
是平等佛言若無有法無有無法亦不説諸
法平等相除平等更無餘法離一切法平等
相平等者若凡夫若聖人不能行不能到須
菩提白佛言世尊乃至佛亦不能行亦不能
到佛言是諸法平等一切聖人皆不能行
不能到所謂諸須陀洹斯陀含阿那含阿羅
漢辟支佛諸菩薩摩訶薩及諸佛須菩提白
佛言世尊佛者一切諸法中行力自在云何
説佛亦不能行不能到佛告須菩提若諸
法平等與佛有異應當如是問須菩提今
諸凡夫人平等諸須陀洹斯陀含阿那含阿
羅漢辟支佛諸菩薩摩訶薩諸佛及聖法皆平
等是一平等無二所謂是凡夫人是須陀
洹乃至佛是一切法平等中皆不可得須菩
提白佛言世尊若諸法平等中皆不可得是
凡夫人乃至是佛世尊凡夫人須陀洹乃至佛
爲無有分別佛告須菩提如是如是諸法
平等中無有分別是凡夫人是須陀洹乃至
是佛世尊若無分別諸凡夫人須陀洹乃至
佛云何分別有三寶現於世間佛寶法寶
僧寶佛言於意云何佛寶法寶僧寶與諸
法等異不須菩提白佛言如我從佛所聞義
佛寶法寶僧寶與諸法等無異世尊是佛寶
法寶僧寶即是平等是法皆不合不散無色
無形無對一相所謂無相佛有是力能分別
無相諸法處所是凡夫人是須陀洹是斯陀
含是阿那含是阿羅漢是辟支佛是菩薩摩訶
薩是諸佛佛告須菩提如是如是諸佛得
阿耨多羅三藐三菩提不分別諸法當知是
地獄是餓鬼是畜生是人是天是四天王天
乃至是他化自在天是梵天乃至是非有想非
無想處天是四念處乃至八聖道分是内空
乃至是無法有法空是佛十力乃至是十八
不共法不須菩提言不知也世尊以是故
須菩提當知佛有大恩力於諸法等中不動
而分別諸法須菩提白佛言世尊如佛於
諸法等中不動凡夫人亦於諸法平等中
不動須陀洹乃至辟支佛亦於諸法平等中
不動世尊若諸法等相即是凡夫人相即是
須陀洹相乃至諸佛即是平等相世尊今諸
法各各相所謂色相異受想行識相異眼
相異耳鼻舌身意相異地相異水火風空
識相異欲相異瞋癡相異邪見相異禪相
異無量心相異無色定相異四念處相異乃
至八聖道分相異檀波羅蜜相異乃至般若
波羅蜜相異三解脱門相異十八空相異佛
十力相異四無所畏相異四無礙智相異十
八不共法相異有爲法性異無爲法性異是
凡夫人相異乃至佛相異諸法各各相異
云何菩薩摩訶薩行般若波羅蜜時諸法異
相中不作分別若不作分別不能行般若波
羅蜜若不行般若波羅蜜不能從一地至一
地若不從一地至一地不能入菩薩位不
能入菩薩位故不能過聲聞辟支佛地不能
過聲聞辟支佛地故不能具足神通波羅蜜
不具足神通波羅蜜故不能具足檀波羅
蜜乃至不能具足般若波羅蜜從一佛國至
一佛國供養諸佛於諸佛所種善根用是善
根能成就衆生淨佛國土佛告須菩提如
汝所問是諸法相亦是凡夫人亦是須陀洹
乃至佛世尊是諸法各各相所謂色相異乃
至有爲無爲法相異云何菩薩摩訶薩觀一
相不作分別須菩提於汝意云何是色相
空不乃至諸佛相空不世尊實空須菩提空
中各各相法可得不所謂色相乃至諸佛相
須菩提言不可得佛言以是因縁故當知
諸法平等中非凡夫人亦不離凡夫人乃至
非佛亦不離佛須菩提白佛言世尊是平
等爲是有爲法爲是無爲法佛言非有爲法
非無爲法何以故離有爲法無爲法不可
得離無爲法有爲法不可得須菩提是有
爲法無爲法是二法不合不散無色無形
無對一相所謂無相佛亦以世諦故説非以
第一義何以故第一義中無身行無口行無
意行亦不離身口意行得第一義是諸有爲
法無爲法平等相即是第一義菩薩摩訶薩
行般若波羅蜜時第一義中不動而行菩薩
事饒益衆生
論釋曰須菩提思惟佛答實見者妄見者無
異垢淨見無故思惟已問佛見實者無垢
無淨見不實者亦不垢不淨一切法性無所
有故無所有中無垢無淨所有中亦無垢無
淨無所有斷滅見故不應有垢淨所有無
常見故不應有垢淨所有若決定是有則
不從因縁生不從因縁生故常常故無
垢無淨須菩提白佛實見者不實見者是義
云何佛答垢淨雖無別相可説諸法平等
故是名爲淨若分別説垢淨相是事不然
一切法平等故我説名淨佛告須菩提諸
法實相如法性法住法位實際是平等菩薩
入是平等中心無憎愛是法有佛無佛常
住作法皆是虚誑是故説無作法有佛無佛
常住聽者心即取相著是諸法平等如人
以指指月不知者但觀其指而不視月
是故佛説諸法平等相亦如是皆是世諦世
諦非實但爲成辦事故説譬如以金貿
草不知者言何以以貴易賤答曰我事須
用故是平等義不可説一切名字語言音
聲悉斷何以故諸法平等是無戲論寂滅相
但覺觀散心中有語言故有所説須菩提從
佛聞諸法平等相解其旨趣爲諸新發意
菩薩故問世尊若一切法空不可説如夢
乃至如化云何菩薩於無根本法中而生
心作是願我當具足檀波羅蜜乃至爲
衆生如應説法佛以反問答須菩提布施
等乃至陀羅尼門説法等此諸法非如幻
如夢等耶須菩提言實爾是諸法雖有利
益不出於如夢法須菩提復問世尊夢等
法皆虚妄不實菩薩爲求實法故行般若
波羅蜜得佛道云何行不實法不實法不
能行檀波羅蜜等佛可須菩提言如是如
是布施等法皆是思惟憶想分別作起生法
不得住如是法中成一切種智即時衆中
聽者心生懈怠是故佛説是一切法皆是助
道因縁若於是法中邪行謬錯是名不實
若直行不謬即是助道法是法爲助道故不
爲果是布施等是有爲法道亦有爲同相故
相益道果者所謂諸法實無出生一相無
相寂滅涅槃是故於涅槃不能有益如時
雨能益草木不益虚空是故菩薩知是助
道法及道果從初發心來所作善法布施等
知皆是畢竟空如夢乃至如化問曰若菩薩
知諸法實相何用行布施等爲答曰佛此
中説布施等不具足不能成就衆生菩薩
莊嚴身及音聲語言得佛神通力以種種
方便力能引導衆生是故菩薩爲成就衆
生故行檀波羅蜜亦不取檀波羅蜜若有
若無相亦不戲論如夢等諸法直行乃至得
阿耨多羅三藐三菩提何以故般若波羅蜜
不可取相乃至十八不共法亦不可取
相知一切不可取相已發心求阿耨多羅
三藐三菩提作是念一切無根本不可取
相如夢乃至如化以不可取法不能得
不可取相法但以衆生不知是法故我爲
是衆生求阿耨多羅三藐三菩提是菩薩從
初發心來所有布施爲一切衆生所謂布
施等諸善法爲一切衆生故修不自爲
身此中佛自説因縁不爲餘事故求阿
耨多羅三藐三菩提但爲一切衆生故所以
者何是菩薩遠離怜愍衆生心但行般若
波羅蜜求諸法實相或墮邪見中是人未
得一切智所求一切智事心未調柔故
墮諸邊諸法實相難得故是故佛説菩薩
從初發心怜愍衆生故著心漸薄不戲
論畢竟空若空有此過若不空有彼過等
問曰如餘處菩薩自利益亦利益衆生此中
何以但説利益衆生不説自利自利利人
有何咎答曰菩薩行善道爲一切衆生此
是實義餘處説自利亦利益衆生是爲凡夫
人作是説然後能行菩薩道入道人有下
中上下者但爲自度故行善法中者自爲
亦爲他上者但爲他人故行善法問曰是
事不然下者但自爲身中者但爲衆生上
者自利亦利他人若但利他不能自利云
何言上答曰不然世間法爾自供養者不
得其福自害其身而不得罪以是故爲
自身行道名爲下人一切世人但自利身
不能爲他若自爲身行道是則斷滅自
爲愛著故若自能捨己樂但爲一切衆
生故行善法是名上人與一切衆生異故
若但爲衆生故行善法衆生未成就自利
則爲具足若自利益又爲衆生是爲雜行
求佛道者有三種一者但愛念佛故自
爲己身成佛二者爲己身亦爲衆生三者
但爲衆生是人清淨行道破我顛倒故是
菩薩行般若波羅蜜時無衆生乃至無知
者見者安住是中拔出衆生著甘露性
中甘露性者所謂一切助道法何以故行
是法得至涅槃涅槃名甘露住是甘露
性中我等妄想不復生是菩薩自得無所
著亦令衆生得無所著是名第一利益衆
生問曰上説但利益衆生故行道今何以故
自得無所著令衆生得無所著答曰不得
已故若自無智慧何能利人以是故先自
得無所著然後教人若是功徳可得與他
如財物者諸佛大菩薩所有功徳皆應與
他乃至調達怨賊皆可與之然後更自
修集功徳但是事不然不可我作而他得
是亦世俗説非第一義何以故第一義中無
衆生無一無異等分別諸法相此中説
亦無所著處復次如先説不可説相是
第一義此中可説故是世俗爾時須菩提問
佛於道場所得法爲用世諦故得爲用
第一義諦須菩提意若以世諦故得即是
虚妄不實若以第一義故得第一義中無
得無得者不可説不可受佛答以世俗
語言故説佛得阿耨多羅三藐三菩提是
中無得者無有得法何以故若是人得是
法即是二法二法中無道無果二法者是菩
薩是得阿耨多羅三藐三菩提如是二法皆
是世諦故有若二者佛法何得不虚妄若有
人不得第一義但以二法分別諸法是則
虚妄諸佛大菩薩得第一義故爲度衆生
令得第一義雖分別諸法非是虚妄須
菩提復問世尊若用二法無道無果今以
不二法故有道有果耶佛答二法無道
無果不二法亦無道無果問曰餘處説二
法是凡夫法不二法是賢聖法如毘摩羅詰
經不二入法門中説答曰不二入是眞實聖
法或有新發意菩薩未得諸法實相聞是
不二法取相生著是故或稱讃不二法或
時毀呰又佛遮二邊説中道所謂非二非
不二二法名各各別相不二名一空相以
是一空相破各各別異相破已事訖還捨不
二相是即是道是果何以故諸賢聖雖讃
歎無二法爲不著故用是法得道得果
用是法無道無果即是戲論無戲論是平
等法須菩提白佛言若諸法無所有性何
等是平等佛答若離有性無性假名爲平
等若菩薩不説一切法有不説一切法
性不説一切法相等顯示亦不説無法
無法性無法相等顯示亦不説離是二邊
更有平等相一切處不取平等相亦不
言無是平等不妨行諸善法是名諸
法平等復次諸法平等者所謂出過一切
法問曰先處處説諸法即是平等相平
等即是諸法實名異而義同色如非色非
離色今何以説平等出過一切法答曰
一切法有二種一者色等諸法體二者色
等法中行凡夫邪行賢聖正行此中説平
等於凡夫行中出不言色等中出復次
平等無能行無能到於是須菩提驚問
佛亦不能行不能到須菩提謂是法
雖甚深微妙難行是事佛應當得佛答從
須陀洹乃至佛皆無能行無能到佛意三
世十方佛不能行不能到何況一佛平等
性自爾故須菩提復問佛於一切法中行
力自在佛無礙智慧無處不到云何言不
能行不能到佛答若佛與平等異應有是
難何以不能行不能到今凡夫平等須
陀洹平等佛平等皆一平等無二無分別
是凡夫乃至佛自性不能自性中行不
能自性中到自性應他性中行是故佛
説若佛與平等異佛應行平等但佛即
是平等故不行不到非以智慧少故須菩
提白佛言若平等凡夫乃至佛不可得異
今凡夫聖人不應有差別佛可須菩提問
平等中無差別世諦故凡夫法中有差別復
問若凡夫乃至佛無有差別云何三寶大
現於世間大利益衆生佛答平等即是法
寶法寶即是佛寶僧寶何以故未得法時
不名爲佛得平等法故名爲佛得是平等
法故分別有須陀洹等差別須菩提受佛
教是法皆無合無散無色無形無對一相所
謂無相唯佛有是力於空無相中分別是
凡夫是聖人佛告須菩提如是如是若
諸佛不分別是法云何當知有地獄乃至
十八不共法問曰諸佛如日出不能令高
者下下者高但能照明萬物令有眼者別
識諸佛亦如是亦不轉諸法相但以一切
智照爲人演説令知汝何以故言若佛不
分別諸法云何知有地獄乃至十八不共
法如今畜生等現目所見人皆識知何須
佛説答曰佛雖不作好醜諸事而演説示
人知有二種一者凡夫虚妄知二者如實
知知畜生等相是凡人虚妄知佛爲知實
相故言佛不分別諸法云何知有地獄等
復次諸佛法寂滅相無戲論此中若分別有
地獄等相不名爲寂滅不二無戲論法佛
雖知寂滅不二相亦能於寂滅相中分別
諸法而不墮戲論離諸法實相者雖眼
見畜生等亦不能如實知其相如牛角足
尾等諸分邊和合更有牛法生是爲一諸分
多牛法一一不作多多不作一有人言此
説非也除此諸分應更有牛法力用可見
牛法衆分和合生而牛法不異衆分何以
故見此衆分合故名爲見牛更不見餘物
爲牛異者破一一者破異不一不異破一
異若無一異云何有不一不異若入是
諸法平等中爾時始如實得牛相是故言若
佛不分別諸法相不説二諦云何善説畜
生等所謂於平等不動而分別諸法不
動者分別諸法時不著一異相須菩提白
佛如佛於諸法等中不動辟支佛乃至凡
夫於諸法等中亦不動何以故諸佛平等
相乃至凡夫亦平等相世尊若爾者佛云何
分別諸法是色異色性異受性異乃至有爲
無爲性異若不分別諸法菩薩行般若波
羅蜜時不得從一地至一地乃至淨佛
國土佛答於汝意云何推尋色等相爲是
空不世尊實空空中有異相法不答
言不何以故是畢竟空以無相智慧可解
是中云何有異相佛語須菩提若空中無異
相空便是實是故汝云何於空中分別諸
法作是難畢竟空中空亦不可得各各相亦
不可得汝云何以空各各相爲難以是因
縁故當知諸法平等中無分別故無凡夫
人但凡夫人非實相不離實相凡夫實相
即是聖人相是故言不但凡夫不離凡夫
乃至佛亦如是須菩提以平等相大利益
欲知平等定相是故問爲是有爲爲是無
爲佛答非有爲非無爲何以故若有爲皆
是虚誑作法若無爲無爲法無生住滅故無
法無法故不得名無爲因有爲故有無
爲如經中説離有爲無爲不可得如離長
無短是相待義問曰有爲法是無常無爲
法是常云何言離有爲無爲不可得答曰
無爲法無分別故無相若説常相不得言
無相破有爲法故名無爲更無異法如人
閉在牢獄穿牆得出破壁是空更無異空
空亦不從因縁生無爲法亦如是有爲法
中先有無爲性破有爲即是無爲是故説
離有爲無爲不可得是有爲無爲性皆不合
不散一相所謂無相佛以世諦故説是事
非第一義何以故佛自説因縁第一義中
無身口意行有爲無爲法平等即是第一
義觀是有爲無爲法平等亦不著一相菩
薩於第一義中不動而利益衆生方便力故
種種因縁爲衆生説法也
大智度論卷第九十五

大智度論釋涅槃如化品第八十
七卷第九
十六
　　龍樹菩薩造
　　後秦龜茲國三藏鳩摩羅什譯
經須菩提白佛言世尊若諸法平等無所
爲作云何菩薩摩訶薩行般若波羅蜜於平
等中不動而行菩薩事以布施愛語利益同
事佛告須菩提如是如是如汝所説是諸
法平等無所作若是衆生自知諸法平等佛
不用神力於諸法平等中不動而拔出衆生吾
我想以空度五道生死乃至知者見者相度
色相乃至識相眼相乃至意相地種相乃至識
種相遠離有爲性相令得無爲性相無爲性
相即是空須菩提言世尊用何等空故一切
法空佛言菩薩遠離一切法相用是空故一
切法空須菩提於汝意云何若有化人作
化人是化頗有實事不空者不須菩提言
不也世尊是化人無有實事而不空是空及
化人二事不合不散以空空故空不應分別
是空是化何以故是二事等空中不可得所
謂是空是化所以者何須菩提色即是化
受想行識即是化乃至一切種智即是化須
菩提白佛言世尊若世間法是化出世間
法所謂四念處四正勤四如意足五根五力
七覺分八聖道分三解脱門佛十力四無所畏
四無礙智十八不共法并諸法果及賢聖人
所謂須陀洹斯陀含阿那含阿羅漢辟支佛菩
薩摩訶薩諸佛世尊是法亦是化不佛告須
菩提一切法皆是化於是法中有聲聞法變化
有辟支佛法變化有菩薩摩訶薩法變化有諸
佛法變化有煩惱法變化有業因縁法變化
以是因縁故須菩提一切法皆是化須菩提
白佛言世尊是諸煩惱斷所謂須陀洹果
斯陀含果阿那含果阿羅漢果辟支佛佛道
斷諸煩惱習皆是變化不佛告須菩提若
有法生滅相者皆是變化須菩提言世尊何
等法非變化佛言若法無生無滅是非變化
須菩提言何等是不生不滅非變化佛言無
誑相涅槃是法非變化世尊如佛自説諸法
平等非聲聞作非辟支佛作非諸菩薩摩訶
薩作非諸佛作有佛無佛諸法性常空性空
即是涅槃云何言涅槃一法非如化佛告須
菩提如是如是諸法平等非聲聞所作乃至
性空即是涅槃若新發意菩薩聞是一切法
皆畢竟性空乃至涅槃亦皆如化心則驚怖
爲是新發意菩薩故分別生滅者如化不生
滅者不如化須菩提白佛言世尊云何教新
發意菩薩令知是性空佛告須菩提諸法本
有今無耶
論問曰是事佛先已答須菩提今何以更
問所謂世尊若諸法平等無所作爲云何菩
薩於諸法平等中不動而大利益衆生答
曰以是事難解故雖先説而更問又經將
訖佛説深空凡夫聖人所不能行所不能
到是故須菩提知一切法平等相定空云
何菩薩住是法中而能利益衆生平等法無
作相利益是有作相佛可須菩提意還以
須菩提問而答可其平等答其利益衆生
所謂若衆生自知諸法平等畢竟空佛無恩
力若病人自知將適則藥師無功須菩提
復問若諸法實相畢竟空無所能作菩薩何
以住是中而利益衆生若菩薩用是平等
利益衆生則壞實相佛答菩薩不以諸法
實相利益衆生但衆生不知畢竟空故菩
薩教詔令知菩薩教化衆生是爲對治悉
檀須菩提以第一義悉檀無利益爲難佛
答衆生顛倒不知佛但破其顛倒不言是
實是故菩薩住是平等相中遠離我相乃至
知者見者相是名衆生空以是一切無吾我
法教化衆生衆生有二種一者愛多二者
見多愛多者得是無我法則生厭心離欲
作是念若無我何用餘物見多者雖知無
我法於色等法中戲論若常若無常等是故
次説色相五衆十二入十八界乃至遠離有
爲性相令得無爲性相無爲性相即是空
是名法空問曰須菩提何以作是問用
何等空故一切法空答曰空有種種如火
中無水水中無火亦是空五衆中無我亦如
是或有衆生空或有法空法空中或有人
言諸法雖空亦不盡空如色空中有微塵
根本在是故須菩提問以何等空故一切法
空佛答以無所得畢竟空故遠離一切相
是故此中説衆生空法空是二空故一切法
無不空問曰若爾者此中何以説離一切
法相答曰一切法不可盡壞但離其邪憶
想一切法自離如神通人壞色相故則石
壁無礙如佛説汝等當於五衆中修正憶
念斷貪欲得正解脱是故説離相須菩
提聞是已心驚云何一切法若大若小都無
本實凡夫人虚妄可無實事聖人應有
少許實須菩提雖是阿羅漢深貴佛法亦
爲新發意菩薩故問佛知須菩提意欲明
了是事故説譬喩反問須菩提於汝意云
何如化人復作化是化有本實不空不
答言不也是化無有實事而不空者空及
化人二事不合不散皆空故用空空故空問
曰何以名爲空空故空答曰爲破十八事
實故有十八空破衆生心中變化空法故
用空空世間人皆知幻化法不久住無所
能作故名空是故言空空故空不應分別
是空是化凡夫人知變化是空不實謂餘法
爲實是故以化爲喩當知餘法與化無異
如聖人所解不得以化爲喩以無所分
別故一切法名爲五衆佛言色受想行識
無不是化以空故須菩提白佛言世尊凡
夫法虚妄應如化出世間法亦如變化耶
所謂四念處乃至十八不共法若四念處法等
從因縁邊生故如化是法果所謂涅槃亦
復如化耶若能起是行者所謂須陀洹乃
至佛亦復如化耶佛答若有爲若無爲及諸
賢聖皆是化畢竟空故是義從初品已來
處處廣説是故言一切法空皆如化問曰若
一切法皆空如化何以故有種種諸法別異
答曰如佛所化及餘人所化雖不實而有
種種形像別異夢中所見種種亦如是人見
夢中好惡事有生喜者有生怖者如鏡
中像雖無實事而隨本形像有好醜諸
法亦如是雖空而各各有因縁如佛此中
説是化法中有聲聞變化有辟支佛變化
有菩薩變化有佛變化有煩惱變化有業
變化是故一切法皆是變化聲聞變化者三十
七品四聖諦乃至三解脱門何以故聲聞人住
持戒中禪定攝心求涅槃觀内外身不淨是
名身念處如是等法爲涅槃故勤精進生
起是法本無而今有已有還無是爲聲聞變
化辟支佛變化者所謂觀十二因縁等諸法
所以者何辟支佛智慧深於聲聞人故菩
薩變化者所謂六波羅蜜及二種神通報得
及修得佛法變化者三十二相八十隨形
好十力一切種智等無量佛法煩惱變化者
煩惱起種種業善不善無記業畢定業不畢
定業善不善無動業等無量諸業問曰諸煩
惱是惡法云何能生善業無動業答曰有二
種因一者近因二者遠因人有我心爲後
身當常樂故修布施是近因爲離欲界
衰惱不淨身故修禪定是爲遠因復有人
言一切凡夫皆以我心和合故起業有人言
無有離我心起第六識住我心故起第
六識我心即是諸煩惱根本問曰煩惱是垢
心善心是淨心垢淨不得和合何以言
住我心中能起善業答曰不爾一切心皆
與慧倶生無明心中亦應有慧慧與無
明相違法而一心中起淨垢亦如是凡夫
未得聖道云何能得離我心而行善瞋等
煩惱中則不得行善我心無記柔軟故是
故煩惱心中生善業無動業無咎業變化
者生一切果報法所謂六道惡業果報是三
惡道善業果報是三善道惡業有上中下
上者地獄中者畜生下者餓鬼善業亦有上
中下上者天中者人下者阿修羅等上善業
有種種輕重等分別上惡業亦有輕重差別
次第輕重如地獄中説餘道亦如分別業品
中説問曰若從業有何以言變化答曰凡夫
人見諸法不如化聖人知畢竟空相故
以天眼觀衆生皆無有終始中間如化
主遠處作變化業亦如是在過去世中
作今身變化如變化事能種種令人生憂
喜怖畏智者觀之皆無有實而人横生憂
喜是人可笑業亦如是是故説業變化
問曰是諸變化皆業所作何以不但説業變
化答曰業有二種淨業垢業淨業者聲聞變
化乃至佛變化垢業是煩惱變化復次有二
種業凡夫業聖人業凡夫業是煩惱變化
聖人業須陀洹乃至佛是故雖皆是業變化
而廣分別無咎是故須菩提當知一切法空
皆如化須菩提復問世尊是諸聖人煩惱斷
所謂須陀洹果乃至阿羅漢果辟支佛道斷
一切煩惱習是諸斷皆如化不須菩提意有
爲法虚誑故如變化無爲法眞實無作故不
應是化是故問佛答一切法若生若滅皆
如化何以故本無今有今有後無誑惑人
心故佛意一切從因縁生法皆無自性無
自性故畢竟空畢竟空故皆如化須菩提求
諸法實相意猶未息故問佛何等法不如
化須菩提意謂有一決定實法不如化可
依是法而精進求佛答有若法無生無滅
即是非化何者是所謂無誑相涅槃是法無
生故無滅無滅故不能令人生憂佛分別
一切有爲法畢竟空皆如化唯有涅槃一法
非如化爾時須菩提白佛如佛説平等法
非佛所作非聲聞辟支佛所作有佛無佛
諸法常住性空相性空相即是涅槃須菩提
意謂深入般若波羅蜜中涅槃亦空上品中
處處説今佛何以説唯一涅槃不如化是故
引佛語爲難諸法實相性空法常住諸佛
但爲人演説性空者即是涅槃今何以於生
滅法中別説無誑相涅槃不如化佛答諸法
平等常住非賢聖所作若新學菩薩聞則恐
怖是故分別説生滅者如化不生滅者不如
化問曰唯佛一人是無誑人一切人皆於佛
所欲求實事今佛何以説一切法都空或
説不都空答曰佛此中自説因縁爲新
發意菩薩故説涅槃不如化問曰可爲人
故轉諸法相耶答曰此中佛説諸法相者性
空性空云何可轉佛初得是諸法實相時
心但趣向涅槃寂滅是時十方諸佛諸天請
佛莫入涅槃一切衆生苦惱當度脱之佛
即受請佛但爲度衆生故住以是故知有
可利益衆生隨事爲説觀諸有爲法虚誑
故涅槃爲實不變不異有新發意菩薩著
是涅槃因是著起諸煩惱爲斷是著故
説涅槃如化若無著心是時則説涅槃非
如化復次有二道小乘道大乘道小乘
論議以涅槃爲實大乘論議以利智慧深
入故觀色等諸法皆如涅槃是故二説無
咎須菩提復問云何教化新發意菩薩令
知平等性空須菩提意謂性空是凡夫人
大怖畏處聞性空無所有如臨深坑何以
故一切未得道者我心深著故怖畏空法
作是念佛教人勤修善行終歸入無所有
中以是故須菩提問以何方便教誨是新
發意者佛答諸法先有今無耶佛意以新發
意者怖畏後當無故説諸法先有今無耶
須菩提自了了知諸法先自無今亦無但以
新發意者我見心覆故生驚怖爲除顛倒
令得實見竟無所失知諸煩惱顛倒實相
所謂性空是時則無恐怖如是等法應教
新發意者若諸法先有以行道故無應
當恐怖初自無故不應恐怖但爲除顛倒
耳
　大智度論釋薩陀波崙品第八十八
經佛告須菩提菩薩摩訶薩求般若波羅蜜
當如薩陀波崙菩薩摩訶薩是菩薩今在大
雷音佛所行菩薩道須菩提白佛言世尊薩
陀波崙菩薩摩訶薩云何求般若波羅蜜佛
言薩陀波崙菩薩摩訶薩本求般若波羅
蜜時不惜身命不求名利於空閑林中聞
空中聲言汝善男子從是東行莫念疲極莫
念睡眠莫念飮食莫念晝夜莫念寒熱
莫念内外善男子行時莫觀左右汝行時
莫壞身相莫壞色相莫壞受想行識相何
以故若壞是諸相則於佛法有礙若於佛
法有礙便往來五道生死中亦不能得般若
波羅蜜爾時薩陀波崙菩薩報空中聲言我
當從教何以故我欲爲一切衆生作大明欲
集一切諸佛法欲得阿耨多羅三藐三菩提
故薩陀波崙菩薩復聞空中聲言善哉善
哉善男子汝於空無相無作之法應生信
心以離相心求般若波羅蜜離我相乃至離
知者見者相當遠離惡知識當親近供養善
知識何等是善知識能説空無相無作無生
無滅法及一切種智令人心入歡喜信樂是
爲善知識善男子汝若如是行不久當聞般
若波羅蜜若從經卷中聞若從菩薩所説
聞善男子汝所從聞是般若波羅蜜處應生
心如佛想善男子汝當知恩應作是念所從
聞是般若波羅蜜者即是我善知識我用聞
是法故疾得不退轉於阿耨多羅三藐三菩
提親近諸佛常生有佛國中遠離衆難得具
足無難處善男子當思惟籌量是功徳於
所從聞法處應生心如佛想汝善男子莫
以世利心故隨逐法師但爲愛法恭敬法故
隨逐説法菩薩爾時當覺知魔事若惡魔與
説法菩薩作五欲因縁假爲法故令受若説
法菩薩入實法門以徳力故受而無所染又
以三事故受是五欲以方便力故欲令衆生
種善根故欲與衆生同其事故汝於是中莫
生汚心當起淨想自念我未知漚和拘舍羅
大師以方便法爲度衆生令得福徳故受是諸
欲於智慧無著無礙不爲欲染善男子即
當觀諸法實相諸法實相者所謂一切法
不垢不淨何以故一切法自性空無衆生
無人無我一切法如幻如夢如響如影如炎如
化善男子觀是諸法實相已當隨法師汝
不久當成就般若波羅蜜復次善男子汝當
復覺知魔事若説法菩薩見欲受般若波羅
蜜人意不存念汝不應起心怨恨汝但當以
法故恭敬莫起厭懈意常應隨逐法師
論釋曰上品中説新發意菩薩云何教性
空法性空法畢竟無所有空難解難得故佛
答法先有今無耶佛意性空法非難得難
知何以故本來常無更無新異汝何以心
驚謂爲難得是性空法雖甚深菩薩但能
一心勤精進不惜身命作如是一心求便
可得此中説薩陀波崙本生爲證佛法有
十二部經或因修妬路偈經本生經得度今
佛以本生經爲證若有聞者作是念彼人
能得我亦應得是故説薩陀波崙菩薩本生
因縁佛告須菩提菩薩求般若波羅蜜應
如薩陀波崙問曰若般若波羅蜜無相畢
竟空行禪定猶尚難得何況憂愁啼哭
散心求覓而當可得答曰爲新發意菩薩
説薩陀波崙問曰若薩陀波崙是新發意十
方諸佛云何現在其前得諸三昧不惜身
又見曇無竭復得無量阿僧祇三昧云何
名新發意答曰新學菩薩有二種一者深
心著世間樂軟心發意二者深心發意不
著世間樂軟心發意者佛不以爲發心
深心發意者乃名爲發心如聲聞法中佛
語二比丘於我法中乃至無如毛釐煖法
佛觀是煖法最爲微小凡人觀之以爲大
譬如國王見一張㲲不以爲多貧者見之
以爲多以一心不惜身故説薩陀波崙爲
證問曰若薩陀波崙菩薩能作如是苦行
從曇無竭得諸三昧應當作佛今何以故
在大雷音佛所修菩薩行答曰佛法無量
無邊若千萬阿僧祇劫修勤苦行尚不可
得何況薩陀波崙一世苦行復有菩薩具
足菩薩道十力四無所畏等爲衆生故住世
間未取實際如文殊師利等薩陀波崙
或能如此故未作佛菩薩三昧如十方國土
中塵數薩陀波崙所得六萬三昧何足爲多
大雷音佛者應如大龍王將欲降雨震大
雷音烏雀小虫悉皆怖畏是佛初轉法輪時
十方衆生皆發心外道邪見皆恐怖懾伏是
故天人衆生稱佛爲大雷音是佛今現在須
菩提問薩陀波崙菩薩摩訶薩云何求般若
波羅蜜問曰薩陀波崙未得阿鞞跋致何
以故名菩薩摩訶薩答曰以有大菩薩故
小者亦名大又以其雖未得實智慧而
能深念般若波羅蜜故不惜身命有大功
徳故亦名菩薩摩訶薩
問曰何以名薩陀波崙薩陀秦言常
波論名啼爲是
父母與作名字是因縁得名字答曰有人
言以其小時喜啼故名常啼有人言此菩
薩行大悲心柔軟故見衆生在惡世貧
窮老病憂苦爲之悲泣是故衆人號爲薩陀
波崙有人言是菩薩求佛道故遠離人衆
在空閑處求心遠離一心思惟籌量勤求佛
道時世無佛是菩薩世世行慈悲心以小
因縁故生無佛世是人悲心於衆生欲精
進不失是故在空閑林中是人以先世福
徳因縁及今世一心大欲大精進以是二因
縁故聞空中教聲不久便滅即復心念我
云何不問以是因縁故憂愁啼哭七日七
夜因是故天龍鬼神號曰常啼佛答須菩
提過去世有薩陀波崙菩薩不惜身命不
貪財利求般若波羅蜜時在空閑林中
聞空中聲到空林中如上説問曰空中聲
爲是何聲答曰若諸佛菩薩諸天龍王憐
愍衆生故見是人不著世間法一心求佛
道以時無佛法欲示其得般若因縁故空
中發聲有人言是薩陀波崙先世善因縁
人在此林中作鬼神見其愁苦以其是
先世因縁故又是神亦求佛道以是二因
縁故發聲如蜜膊婆羅門爲須達多至王
舍城詣大長者家求兒婦時蜜膊於王舍
城大婆羅門衆中飮食過度腹脹而死作鬼
神於王舍城城門上住須達多聞是婆羅
門已死自往長者家宿長者於後夜起辦
具飮食須達多問言汝有何事爲欲娶
婦嫁女爲欲請大國王爲是邑會何其
怱怱營事乃爾長者答言我欲請佛及僧
須達多聞佛名驚喜毛竪長者先得道迹
爲其廣説佛徳須達多聞已愛樂情至甚欲
見佛乘念佛心而小睡以念佛情至故須
臾便覺夜見月光謂爲日出即起趣門見
城門已開王舍城門初夜未閉爲客來故
後夜早開爲客去故既見門開即直向
佛佛時在寒林中住於其中路月沒還
闇須達多心悔躊躇欲還入城時蜜膊神
放身光明照諸林野告言居士居士
莫怖莫畏直去莫還去得大利如彼經
偈中廣説須達多見佛得須陀洹道請佛
及僧於舍衞城盡形供養佛令舍利弗
爲須達師於舍衞作精舍如須達知識神
示導薩陀波崙知識示導亦如是是故見
其愁苦而示導之作是言善男子汝從
是東行行時莫念疲極等問曰疲極飢渇
交來切身云何不念答曰大欲精進力
故一心愛樂佛道不惜身命休息飮食等
皆是助身法是事雖來不爲亂心知皆虚
誑無常無實如怨如賊但爲身樂故何足
存念莫爲飢渇疲極等故而捨佛道莫
念晝夜者莫念晝是行法夜應止息實
無晝夜所以者何日依須彌影翳故名夜
莫念内外者衆生多著内法内法名身外
法名五欲内外法不定性空故不應著莫
觀左右者人散心行道故左右顧看行者
無縁觀後當前則不得不視故但言莫
左右顧看復次惡魔常惑亂行者或作種
種形或作好色或作畏獸在道左右故
言莫觀是皆止其麁念莫壞身相色等相
者五衆和合故假名爲身若説別更決定
有身法是則壞身相若著無身法是亦壞
身相離是一異有無等邊行於中道則疾
得阿耨多羅三藐三菩提是故説莫壞身
相等此中佛自説因縁若壞是諸相則於
佛法有礙佛法有礙者則往來五道生死
中不能得般若波羅蜜薩陀波崙報空中
聲言而自説因縁所謂薩陀波崙見一切
衆生墮在無明黒闇中我欲爲然智慧光
明一切衆生有一切煩惱我欲設一切佛
法藥一切衆生皆墮邪道我爲是衆生
故求無上道是三種願得般若波羅蜜則能
具足是故言受教問曰薩陀波崙不見其
形但聞其聲何以便言受教答曰人所求
事急故聞聲則應薩陀波崙亦如是復次
聞其所説理好則知其人亦好故不須眼
見如黒闇中有種種衆生眼雖不見聞其
聲則知其種類爾時空中聲復讃言善哉
以其雖不見形而能信受善語故又復
以其欲度一切衆生故求阿耨多羅三藐
三菩提心不懈息如是等因縁故讃言善
哉於三解脱門中應生信心者是門諸法
實相所入門離是三門皆是虚誑無有實
者汝雖未得應生大信根力信根力故漸
具諸根以離相心求般若波羅蜜者所謂
觀諸法畢竟空離衆生相離法相問曰三
解脱門攝在般若中不若攝何以別説若
不攝云何經中説一切助道法皆攝在般若
中答曰一切法皆入般若中人皆畏苦
故求解脱是故於般若分中前説三解脱
門以何因縁得此解脱離諸二邊所謂衆
生相法相行般若波羅蜜問曰初教精進
後教三解脱門般若今復欲爲何事故教
親近善知識答曰雖有好法若無教者行
時多錯譬如雖有好藥亦須良醫又薩陀
波崙是新發意菩薩般若波羅蜜甚深云何
但聞空中略教而能自具足是故教語
親近善知識善知識義如先説今略説二
相是善知識一者教一心向薩婆若二者
教空無相無作無生無滅等般若波羅蜜法
若能如是行不久得般若波羅蜜如藥
師爲病者説服藥法汝能如法服病則得
差若從經卷聞從菩薩説聞者遣薩陀
波崙至曇無竭菩薩所彼中二處有般若
一寶臺上金牒書二曇無竭所説若人福徳
多者從曇無竭所説聞福徳少者從經卷
聞於師生佛想以能教佛道因縁故世
間小人因縁事訖則忘其恩義作是念如
人乘船度水既到彼岸何用船爲是故説
汝當知恩應作是念所從聞般若者即是
我善知識一切諸利中般若利最勝行是般
若疾得阿耨多羅三藐三菩提不退轉又
復行般若因縁故親近諸佛常生有佛國
中離於八難値佛在世菩薩應作是念
我得如是等諸功徳皆從般若得般若波
羅蜜從師而得是故視師如佛想有人能
説般若波羅蜜者有大福徳多知識多得
供養弟子初爲般若故隨逐後漸漸爲供
養利是故説莫以世利故隨逐法師問
曰何以不但説親近善知識而説是種種
因縁答曰有人既得善知識不得其意反
成讎隙而墮地獄更相謗毀故唯佛一人
無有過失餘人誰能無者若弟子見師之
過若實若虚其心自壞不復能得法利是故
空中聲教若見師過莫起嫌恨汝應作
是念我先世福徳不具足故不得値佛今
値是雜行師我不應念其過失而自妨
失般若師之過失不著於我我但從師受
般若波羅蜜法如狗皮嚢盛好寶物不應
以嚢故而棄其寶如罪人執燭照道不可
以人罪故不受其明自墜溝壑又如行
遣小人導道不可以人小故不隨其語
如是等因縁不應遠離於師師若實有罪
尚不應離何況此中魔作因縁令説法者
有深妙五欲令弟子不染著法説法者以
方便故現受方便者所謂欲令衆生種福
徳因縁亦爲同事攝衆生故復有諸菩
薩通達諸法實相故無所障礙無有過
罪雖作過罪亦無所妨如人年壯力盛
腹中大熱雖食不適飮食不能生病又
如有好藥雖被惡毒不能爲害如是等
因縁故汝於師所莫起嫌恨而自失般
若如經中説復有説法者持戒清淨離於
五欲多知多識有好名聞威徳尊重弟子
受法而不顧録汝於是中莫生怨恨當
作是念我宿世罪故今爲小人師不輕我
我自無福不能得道又我於師所應破
憍慢以求法利有如是等種種諸師菩薩
爲求般若波羅蜜故但一心恭敬不應
念其長短若能如是忍辱於師一心不起
増減者汝於師所盡得妙法如完牢之器
所受不漏薩陀波崙聞空中聲已從是東
行如經中廣説
大智度論卷第九十六

大智度論釋薩陀波崙品第八十
八之餘卷第九十
七
　　龍樹菩薩造
　　後秦龜茲國三藏鳩摩羅什譯
經爾時薩陀波崙菩薩受是空中教已從
是東行不久復作是念我云何不問空中
聲我當何處去去當遠近當從誰聞般若波
羅蜜是時即住啼哭憂愁作是念我住是中
過一日一夜若二三四五六七日七夜不
念疲極乃至不念飢渇寒熱不聞聽受般若
波羅蜜因縁終不起也須菩提譬如人有一
子卒死憂愁苦毒唯懷懊惱不生餘念如是
須菩提薩陀波崙菩薩爾時無有異心但
念我何時當得聞般若波羅蜜我云何不問
空中聲我應何處去去當遠近當從誰聞般
若波羅蜜須菩提薩陀波崙菩薩如是愁念
時空中有佛語薩陀波崙菩薩言善哉善哉
善男子過去諸佛行菩薩道時求般若波羅
蜜亦如汝今日善男子汝以是勤精進愛樂
法故從是東行去此五百由旬有城名衆香
其城七重七寶莊嚴臺觀欄楯皆以七寶校
飾七寶之塹七寶行樹周匝七重其城縱廣
十二由旬豐樂安靜人民熾盛五百市里街
巷相當端嚴如畫橋津如地寛博清淨七
重城上皆有七寶樓櫓寶樹行列以黄金白
銀車磲馬瑙珊瑚琉璃頗梨紅色眞珠以
爲枝葉寶繩連綿金爲鈴網以覆城上風吹
鈴聲其音和雅娯樂衆生譬如巧作五樂甚
可悦喜其城四邊流池清淨冷暖調適中
有諸船七寶嚴飾是諸衆生宿業所致乘此
寶船娯樂遊戲諸池水中種種蓮華青黄赤
白衆雜好華遍覆水上是三千大千世界所
有衆華皆在其中其城四邊有五百園觀七
寶莊嚴甚可愛樂一一園中各有五百池
池各縱廣十里皆以七寶校成雜色莊嚴諸
池水中亦有青黄赤白蓮華彌覆水上其諸
蓮華大如車輪青色青光黄色黄光赤色赤
光白色白光諸池水中鳧鴈鴛鴦異類衆鳥
音聲相和是諸園觀適無所屬是諸衆生
宿業所致長夜信樂深法行般若波羅蜜因
縁故受是果報善男子是衆香城中有大
高臺曇無竭菩薩摩訶薩宮舍在上其宮縱
廣一由旬皆以七寶校成雜色莊嚴甚可喜
樂垣牆七重皆亦七寶七重欄楯七寶樓
閣寶塹七重皆亦七寶周圍深塹七寶累
成七重行樹七寶枝葉七重圍繞其宮舍中
有四種娯樂園一名常喜二名離憂三名華
飾四名香飾一一園中各有八池一名賢
二名賢上三名歡喜四名喜上五名安隱六
名多安隱七名遠離八名阿鞞跋致諸池四
邊面各一寶黄金白銀琉璃頗梨玟㻁爲
池底其上布金沙一一池側有八梯陛種
種妙寶以爲嚴飾諸梯陛間有閻浮檀金芭
蕉行樹一切池中種種蓮華青黄赤白彌
覆水上諸池四邊生好華樹風吹諸華墮池
水中其池成就八種功徳香若栴檀色味
具足曇無竭菩薩與六萬八千婇女五欲
具足共相娯樂及城中男女倶入常喜等園
賢等池中五欲具足共相娯樂善男子曇無
竭菩薩與諸婇女遊戲娯樂已日三時説般
若波羅蜜衆香城内男女大小於其城中
多聚人處敷大法座其座四足或以黄金或
以白銀或以琉璃或以頗梨敷以綩綖雜
色茵褥垂諸幃帶以妙白㲲而覆其上散
以種種雜妙花香座高五里張白珠帳其池
四邊散五色花燒衆名香澤香塗地供養恭
敬般若波羅蜜故曇無竭菩薩於此座上説
般若波羅蜜彼諸人衆如是恭敬供養曇無
竭爲聞般若波羅蜜故於是大會百千萬衆
諸天世人一處和集中有聽者中有受者中
有持者中有誦者中有書者中有正觀者中
有如説行者當是時中衆生以是因縁故皆
不墮惡道不退轉於阿耨多羅三藐三菩提
汝善男子往趣曇無竭菩薩當聞般若波羅
蜜善男子曇無竭菩薩世世是汝善知識能
教汝阿耨多羅三藐三菩提示教利喜是曇
無竭菩薩本求般若波羅蜜時亦如汝今汝
去莫計晝夜莫生障礙心汝不久當得聞般
若波羅蜜爾時薩陀波崙菩薩摩訶薩歡喜
心悦作是念我當何時得見是善男子得聞般
若波羅蜜須菩提譬如有人爲毒箭所中更
無餘念唯念何時當得良醫拔出毒箭除我
此苦如是須菩提薩陀波崙菩薩摩訶薩更
無餘念但作是願我何時當得見曇無竭菩
薩令我得聞般若波羅蜜我聞是般若波羅
蜜斷諸有心是時薩陀波崙菩薩於是處住
念曇無竭菩薩一切法中得無礙知見已即
得無量三昧門現在前所謂諸法性觀三昧
諸法性不可得三昧破諸法無明三昧諸法
不異三昧諸法不壞自在三昧諸法能照明
三昧諸法離闇三昧諸法無異相續三昧諸
法不可得三昧散華三昧諸法無我三昧如
幻威勢三昧得如鏡像三昧得一切衆生語
言三昧一切衆生歡喜三昧入分別音聲三
昧得種種語言字句莊嚴三昧無畏三昧性
常默然三昧得無礙解脱三昧離塵垢三昧
名字語句莊嚴三昧見諸法三昧諸法無礙
頂三昧如虚空三昧如金剛三昧不畏著
色三昧得勝三昧轉眼三昧畢法性三昧能
與安隱三昧師子吼三昧勝一切衆生三
昧華莊嚴三昧斷疑三昧隨一切堅固三昧
出諸法得神通力無畏三昧能達諸法三昧
諸法財印三昧諸法無分別見三昧離諸見
三昧離一切闇三昧離一切相三昧解脱
一切著三昧除一切懈怠三昧得深法明
三昧不可奪三昧破魔三昧不著三界三
昧起光明三昧見諸佛三昧薩陀波崙菩
薩住是諸三昧中即見十方無量阿僧祇諸
佛爲諸菩薩摩訶薩説般若波羅蜜
論問曰薩陀波崙何以忘不問空中聲答
曰薩陀波崙大歡喜覆心故忘如人大憂愁
大歡喜以此二事故忘問曰空中聲已滅
何以住此七日不更求問處答曰如本於
空閑處一心求般若故空中有聲今亦欲
一心如本冀更聞聲斷其所疑復次薩陀波
崙於世樂已捨深入佛道愛樂情至空中
聲告少爲開示竟未斷疑其聲便滅如小
兒得少美味著是味故更復啼泣而欲
得之薩陀波崙亦如是得般若波羅蜜因
縁味不能通達不知那去是故住而啼
泣問曰何以乃至七日佛身乃現答曰譬
如人大渇故乃知水美若二日三日精進欲
未深若過七日恐其憂愁妨心不任求
道是故七日憂愁如譬喩經中説問曰薩
陀波崙何以愁憂乃爾如喪愛子答曰般若
波羅蜜於諸法中第一實是十方諸佛眞實
法寶薩陀波崙得少氣味未具足故憂
愁如喪愛子念其長大多所成辦冀得其
力菩薩亦如是念増益般若波羅蜜力得
阿鞞跋致已成就佛事如子於父孝行終
身無有異心般若波羅蜜於菩薩亦如是
若能得入乃至成佛終不遠離如父見子
心即歡悦菩薩雖得種種諸法不如見般
若波羅蜜之歡喜如子假爲其名般若波
羅蜜亦如是空無定實但有假名如是
等是總相因縁父雖愛子不能以頭目與
之菩薩爲般若波羅蜜故無量世中以頭
目髓腦施與衆生子之於父或不能報恩
若能報恩正可現世小利衣食歡樂等菩薩
於般若波羅蜜中無所不得乃至一切智
慧何況菩薩力勢世間富樂子之報父恩
極一世般若之益至無量世乃至成佛子
之於父或好或惡般若波羅蜜無諸不可子
但是假名虚誑不實之法般若波羅蜜眞實
聖法無有虚誑子之報恩雖得現世小樂
而有憂愁苦惱無量之苦般若波羅蜜但得
歡喜實樂乃至佛樂子但能以供養利益
於父不能免其生老病死般若波羅蜜令
菩薩畢竟清淨無復老病死患子但能令父
得世樂自在般若波羅蜜能令菩薩於一切
世間爲天人主如是等種種因縁譬喩差
別相世人皆知喪子憂愁故以此爲喩
問曰空中佛現是何等佛先何以但有音
聲而今現身佛既現身何以不即度方遣
至曇無竭所答曰有人言非眞佛但是像
現耳或諸佛遣化或大菩薩現作以先善根
福徳未成就故但聞聲今七日七夜一心念
佛功徳成就故得見佛身佛所以不即度
者以其與曇無竭世世因縁應當從彼度
故有人應從舍利弗度假使諸佛現身不
能令悟佛讃言善哉者以薩陀波崙至
意求知去處聞般若因縁故佛現身而
讃善哉過去諸佛行菩薩道時求此般
若亦如是種種勤苦以初發心先罪厚重福
徳未集故佛安慰其心汝求般若波羅蜜
雖勤苦莫懈怠莫生退沒心一切衆生行
異因時皆苦受果時樂當思惟諸佛無量
功徳果報以自勸勉如是安慰已作是言
汝從是東行去此五百由旬有城名衆香
乃至不久當聞般若波羅蜜問曰衆香城
在何處答曰過去佛滅度後但有遺法是
法不周遍閻浮提衆生有聞法因縁處則
到爾時衆香國土豐樂多出七寶故以七
寶作城時薩陀波崙雖同在閻浮提而在
無佛法無七寶處生但傳聞佛名般若波
羅蜜是佛道是人先世廣集福徳煩惱輕
微故聞即信樂厭惡世樂捨其親屬到空
林中住欲至有佛法國土音聲示語者恐
其異去不得到曇無竭菩薩所是故語之
次後佛爲現身示其去處問曰薩陀波崙因
縁已具聞於上今曇無竭因縁爲云何答
曰鬱伽陀秦言盛達磨秦言法此菩薩在
衆香城中爲衆生隨意説法令衆生廣種
善根故號法盛其國無王此中人民皆無
吾我如鬱單越人唯以曇無竭菩薩爲王
其國難到薩陀波崙不惜身命又得諸佛
菩薩接助能到大菩薩爲度衆生故生如
是國中衆生無所乏短其心調柔易可得
度故問曰曇無竭菩薩爲是生身爲是法
身爲度衆生故以神通力化作此身若化
身者何用六萬婇女園觀浴池種種莊嚴而
自娯樂若是生身云何能令薩陀波崙供
養具皆在空中化成大臺入諸三昧乃
至七歳答曰有人言是生身菩薩得諸法
實相及禪定神通力故欲度是城中衆生
如餘菩薩利根故能入禪定亦能入欲界
法爲攝衆生故受五欲而不失禪定如
人避熱故在泥中臥還洗則如故凡夫
鈍根故不能如是是故以神通力化作
華臺七歳入定又以方便力故能受五欲
如先義説菩薩不但行一道爲衆生故行
種種道引導之如龍起雲能降大雨雷
電礔礰菩薩亦如是雖是生身未離煩
惱而能修行善法爲衆生故不盡結使有
人言是菩薩是法性生身爲度衆香城人
故變化而度若是生身云何能令十方佛稱
讃而遣薩陀波崙令從受法得六萬三昧
是故知是大菩薩變化身譬如大海中龍死
相出時如果熟應墮金翅鳥則來食之衆
生亦如是行業因縁熟故大菩薩來度之爾
時薩陀波崙聞空中佛教大歡喜大欲心生
故我何時當得見曇無竭菩薩説般若
波羅蜜者能令我心中愛見等諸煩惱箭
出欲明是事故此中佛説毒箭譬喩如人
毒箭在身更無餘念一者苦痛急二者毒
不疾出則遍滿身中而失命薩陀波崙亦
如是諸邪疑等箭入心貪欲等毒塗箭
聞曇無竭菩薩能拔出此箭是人以邪見
箭毒傷心人畏貪欲等毒遍入身中奪
智慧命與凡人同死是故急欲見曇無竭
菩薩無復餘念此中説斷諸所有心所有
心者取相著乃至善法中亦有是病薩陀波
崙目覩佛身先所未見從佛聞教得法
喜故離五欲喜即得一切法中無礙知見
無礙知見者如薩陀波崙力所得無礙非佛
無礙是時得入諸三昧門諸法性觀三昧
者能觀一切諸法實性實性者如先種種因
縁説諸法性不可得三昧者初得三昧所謂
空無生無滅今得是三昧則不著是性
不得其決定相破諸法無明三昧者諸法
於凡夫人心中以無明因縁故邪曲不正
所謂常樂我淨得是三昧故常等顛倒相應
無明破但觀一切法無常空無我問曰若是
菩薩破一切法中無明此人尚不須見佛
何用至曇無竭菩薩所答曰破無明不唯
一種有遮令不起亦名爲破有得諸法
實相故破無明又無明種數甚多有菩薩
所破分有佛所破分有小菩薩所破分大菩
薩所破分如先説燈譬喩又須陀洹亦名
破無明乃至阿羅漢方是實破大乘法中亦
如是新發意菩薩得諸法實相故亦名破
無明乃至佛無明盡破無餘是故薩陀波崙
於佛法中邪見無明及我見皆盡故得名
破無明三昧無咎諸法不異三昧者得是
三昧觀一切法一相所謂無相諸法不壞
自在三昧者得是三昧觀一切法如法性實
際無爲相故名不壞得是法已得自在了
了知諸法爲佛道故不證是法諸法能
照明三昧者以總相別相知一切法諸法
離闇三昧者無明有二種一者厚二者薄
薄者名無明厚者名黒闇破厚無明故名
離闇先破薄無明故名破諸法無明諸法
無異相續三昧者五衆念念滅相似相續生
死時相續生而不相似得是三昧知諸法
念念相續法不異諸法不可得三昧者即是
一切法空相應三昧散華三昧者得是三
昧者於十方佛前能以七寶華散佛諸法
無我三昧者觀一切法無我如幻威勢三昧
者得是三昧者能種種變化身如大幻師
能引導衆生發希有心如大幻師以幻
力故能轉一國人心得如鏡像三昧者得
是三昧者觀三界所有如鏡中像虚誑無
實得一切衆生語言三昧者得是三昧
故能解一切衆生語言一切衆生歡喜三昧
者入是三昧能轉衆生瞋心令歡喜入
分別音聲三昧者入是三昧中皆能分別
一切天人音聲大小麁細等得種種語言字
句莊嚴三昧者得是三昧者義理雖淺能
莊嚴字句語言令人歡喜何況深義無畏
三昧者得是三昧者不畏一切魔民外道
論師及諸煩惱性常默然三昧者入是三昧
者常默然攝心爲度衆生故隨所應聞
而出音聲如天妓樂應意而出得無礙
解脱三昧者得是三昧者於一切法中
得無礙智慧離塵垢三昧者得是三昧者
諸煩惱結使塵垢皆滅即是無生法忍三昧
名字語句莊嚴三昧者得是三昧者能種種
莊嚴偈句語言説法見諸法三昧者入是三
昧者以見世諦及第一義諦知諸法諸
法無礙頂三昧者如人在山頂遍觀四方
菩薩住是三昧中普見一切諸法無礙如
虚空三昧者入是三昧者身及外法皆如
虚空皆得自在如金剛三昧者如金剛能
破諸山是三昧亦如是能破障礙六波羅
蜜法直至佛道不畏著色三昧者得是三
昧者乃至天色尚不著何況餘色得勝三
昧者欲有所作皆能得勝不負轉眼三
昧者得是三昧者魔及魔民欲見菩薩短
者轉之令作好見畢法性三昧者得是三
昧者見一切法畢入法性中能與安隱三
昧者得是三昧雖往來六道迴轉自知必
當作佛安樂無憂師子吼三昧者入是三
昧者皆能降伏一切魔民外道無敢當者
勝一切衆生三昧者得是三昧於一切衆
生最勝一切有二種一者名字一切二者
實一切於三界著心凡夫及聲聞辟支佛及
初發意未得是三昧者中勝故言一切花
莊嚴三昧者得是三昧者見十方佛坐七
寶蓮花上於虚空中雨寶蓮花於諸佛上
斷疑三昧者得是三昧者雖未得佛能
斷一切衆生所疑隨一切堅固三昧者諸法
實相名堅固得是三昧者隨諸法實相不
隨餘法出諸法得神通力無畏三昧者得
是三昧者過出一切凡夫法得菩薩六神
通十力四無所畏能達諸法三昧者得是三
昧者乃至諸法如法性實際中通達不住
乃至諸法平等諸法財印三昧者財名善法
印者名相如人得印綬無敢陵易菩薩
得善法財印亦無能爲作留難者諸法
無分別見三昧者若分別諸法即生憎愛
心得是三昧者見一切法不作分別離
諸見三昧者見者六十二邪見及色等法
中取相乃至佛見法見僧見涅槃見皆名爲
見所以者何取相能生著心故離一切相
三昧者即是無相解脱門相應三昧離一切
著三昧者離一切相故於一切法亦不
著除一切懈怠三昧者得是三昧者如
此中説乃至七歳不坐不臥菩薩得是三
昧常無懈怠心乃至得佛初不止息得深
法明三昧者深法名諸佛法一切智慧等
菩薩得是三昧故能遙見佛法思惟籌量知
深妙無比不可奪三昧者得是三昧者行
菩薩法無能奪其志者破魔三昧者得是
三昧力魔雖是欲界主菩薩以人身能破
魔事不著三界三昧者得是三昧身雖在
三界中心常在涅槃故不著起光明三昧
者得是三昧者能放無量光明照於十方
見諸佛三昧者得是三昧雖未得天眼天
耳而能見十方諸佛聞十方諸佛所説法
諮問所疑薩陀波崙住如是等三昧中即
見十方無量阿僧祇諸佛在大衆中爲諸
菩薩説般若波羅蜜
大智度論卷第九十七

大智度論釋薩陀波崙品第八十
八之餘卷第九
十八
　　龍樹菩薩造
　　後秦龜茲國三藏鳩摩羅什譯
經是時十方諸佛安慰薩陀波崙菩薩言
善哉善哉善男子我等本行菩薩道時求般
若波羅蜜得是諸三昧亦如汝今所得我等
得是諸三昧善入般若波羅蜜成就方便力
住阿鞞跋致地我等觀是諸三昧性不見有
法出三昧入三昧者亦不見行佛道者亦不
見得阿耨多羅三藐三菩提者善男子是名
般若波羅蜜所謂不念有是諸法善男子我
等於無所念法中住得是金色身丈六光
明三十二相八十隨形好不可思議智慧無上
戒無上三昧無上智慧一切功徳皆悉具足
一切功徳具足故佛尚不能取相説盡何況
聲聞辟支佛及諸餘人以是故善男子於是
佛法中倍應恭敬愛念生清淨心於善知識
中應生如佛想何以故爲善知識守護故菩
薩疾得阿耨多羅三藐三菩提是時薩陀波
崙菩薩白十方諸佛言何等是我善知識所
應親近供養者十方諸佛告薩陀波崙菩薩
言汝善男子曇無竭菩薩世世教化成就汝
阿耨多羅三藐三菩提曇無竭菩薩守護汝
教汝般若波羅蜜方便力是汝善知識汝供
養曇無竭菩薩若一劫若二劫若三劫乃至
過百千劫頂戴恭敬以一切樂具三千世界
中所有妙色聲香味觸盡以供養未能報須
臾之恩何以故曇無竭菩薩摩訶薩因縁故
令汝得如是等諸三昧得般若波羅蜜方便
力諸佛如是教化安慰薩陀波崙菩薩令歡
喜已忽然不現
是時薩陀波崙菩薩從三昧起已不復見
佛作是念是諸佛從何所來去至何所不
見諸佛故復惆悵不樂誰斷我疑復作是念
曇無竭菩薩久遠已來常行般若波羅蜜得
方便力及諸陀羅尼於菩薩法中得自在多
供養過去諸佛世世爲我師常利益我我當
問曇無竭菩薩諸佛從何所來去至何所爾
時薩陀波崙菩薩於曇無竭菩薩生恭敬愛樂
尊重心作是念我當以何供養曇無竭菩薩
今我貧窮無華香瓔珞燒香澤香衣服幡蓋
金銀眞珠琉璃頗梨珊瑚虎珀無有如
是等物可以供養般若波羅蜜及説法師曇
無竭菩薩我法不應空往曇無竭菩薩所
我若空往喜悦心不生我當賣身得財爲般
若波羅蜜故供養法師曇無竭菩薩何以故
我世世喪身無數無始生死中或死或賣或
爲欲因縁故世世在地獄中受無量苦惱未
曾爲清淨法故爲供養説法師故喪身是時
薩陀波崙菩薩中道入一大城至市肆上高
聲唱言誰欲須人誰欲須人誰欲買人爾
時惡魔作是念是薩陀波崙愛法故自欲賣
身爲般若波羅蜜故供養曇無竭菩薩當得
正問般若波羅蜜及方便力云何菩薩摩訶
薩行般若波羅蜜疾得阿耨多羅三藐三菩
提當得多聞具足如大海水是時不可沮
壞得具足一切功徳饒益諸菩薩摩訶薩爲阿
耨多羅三藐三菩提故過我境界亦教餘人
出我境界得阿耨多羅三藐三菩提我今當
壞其事爾時惡魔隱蔽諸婆羅門居士令不
聞其自賣聲除一長者女魔不能蔽爾時
薩陀波崙賣身不售憂愁啼哭在一面立涕
泣而言我爲大罪賣身不售我自賣身爲般
若波羅蜜故供養曇無竭菩薩爾時釋提桓
因作是念是薩陀波崙菩薩愛法自賣其身
爲般若波羅蜜故欲供養曇無竭菩薩我當
試之知是善男子實以深心愛法故捨是身
不是時釋提桓因化作婆羅門身在薩陀波
崙菩薩邊行問言汝善男子何以憂愁啼哭
顏色焦悴在一面立答言婆羅門我愛敬
法欲自賣身爲般若波羅蜜故欲供養曇無
竭菩薩今我賣身無有買者自念薄福無財
寶物欲自賣身供養般若波羅蜜及曇無竭菩
薩而無買者爾時婆羅門語薩陀波崙菩薩
言善男子我不須人我今欲祠天當須
人心人血人髓汝能賣與我不爾時薩陀
波崙菩薩作是念我得大利得第一利我今
便爲具足般若波羅蜜方便力得是買心血
髓者是時心大歡喜悦樂無憂以柔和心語
婆羅門言汝所須者我盡與汝婆羅門言善
男子汝須何價答言隨汝意與我即時薩陀
波崙右手執利刀刺左臂出血割右髀肉
復欲破骨出髓時有一長者女在閣上遙
見薩陀波崙菩薩自割身體不惜壽命作是
念是善男子何因縁故困苦其身我當往問
長者女即下閣到薩陀波崙所問言善男
子何因縁困苦其身用是心血髓作何等薩
陀波崙答言賣與婆羅門爲般若波羅蜜故
供養曇無竭菩薩長者女言善男子作是賣
身欲自出心血髓欲供養曇無竭菩薩得何
等功徳利益薩陀波崙答言善女人是人
善學般若波羅蜜及方便力是人當爲我説
菩薩所應作菩薩所應行道我學是法學是
道得阿耨多羅三藐三菩提時爲衆生作依
止當得金色身三十二相八十隨形好大光
無量明大慈大悲大喜大捨四無所畏佛十
力四無礙智十八不共法六神通不可思議
清淨戒禪定智慧得阿耨多羅三藐三菩提
於諸法中得無礙一切知見以無上法寶
分布與一切衆生如是等諸功徳利我當從彼
得之是時長者女聞是上妙佛法即大歡
喜心驚毛竪語薩陀波崙菩薩言善男子
甚希有汝所説者微妙難値爲是一一功
徳法故應捨如恒河沙等身何以故汝所
説者甚大微妙汝善男子汝今所須盡當相
與金銀眞珠琉璃頗梨虎珀珊瑚等諸
珍寶物及華香瓔珞塗香燒香幡蓋衣服伎樂
等供養之具供養般若波羅蜜及曇無竭菩
薩汝善男子莫自困苦其身我亦欲往曇無
竭菩薩所共汝植諸善根爲得如是微妙法
如汝所説故爾時釋提桓因即復本身讃薩
陀波崙菩薩言善哉善哉善男子汝堅受是
事其心不動諸過去佛行菩薩道時亦如
是求般若波羅蜜及方便力得阿耨多羅三藐
三菩提善男子我實不用人心血髓但來相
試汝願何等我當相與薩陀波崙言與我阿
耨多羅三藐三菩提釋提桓因言此非我力
所辦是諸佛境界必相供養更索餘願薩
陀波崙言汝若於此無力汝必見供養令我
是身平復如故是時薩陀波崙身即平復無
有瘡瘢如本不異釋提桓因與其願已忽然
不現爾時長者女語薩陀波崙菩薩言善男
子來到我舍有所須者從我父母索之盡當
相與我亦當辭我父母與諸侍女共往供
養曇無竭菩薩爲求法故即時薩陀波崙菩
薩與長者女倶到其舍在門外住長者女入
白父母與我衆妙花香及諸瓔珞塗香燒香
幡蓋衣服金銀琉璃頗梨眞珠珊瑚虎珀
及諸伎樂供養之具亦聽我身及五百侍女
先所給使共薩陀波崙菩薩到曇無竭菩薩
所爲供養般若波羅蜜故曇無竭菩薩當爲
我等説法我當如説行當得諸佛法女父母
語女言薩陀波崙菩薩是何等人女言是人
今在門外是善男子以深心求阿耨多羅三
藐三菩提欲度一切衆生無量生死苦是
善男子爲法故自賣其身供養般若波羅蜜
般若波羅蜜名菩薩所學道爲供養般若波
羅蜜及供養曇無竭菩薩故在市肆上高聲
唱言誰須人誰須人誰欲買人賣身不售在
一面立憂愁啼哭是時釋提桓因化作婆羅
門來欲試之問言善男子何以憂愁啼哭一
面立答言婆羅門我欲賣身爲供養般若波
羅蜜及曇無竭菩薩摩訶薩故而我薄福賣身
不售婆羅門語是善男子我不須人我欲
祠天當用人心人血人髓汝能賣不是時
是善男子不復憂愁其心和悦語是婆羅門
言汝之所須我盡相與婆羅門言汝須何
價答言隨汝意與我即時是善男子右手
執利刀刺左臂出血割右髀肉復欲破骨
出髓我在閣上遙見是事我爾時作是念是
人何故困苦其身我當往問我即下閣往問
善男子汝何因縁故自困苦其身是善男子
答我言姊我爲法故欲供養般若波羅蜜及
曇無竭菩薩説法者我貧窮無所有無金銀
琉璃車磲馬瑙珊瑚虎珀玻梨眞珠
花香伎樂姊我爲供養法故自賣其身今
得買者須人心人血人髓我用是價供養般
若波羅蜜及曇無竭菩薩説法者我問是善
男子汝今自出身心血髓欲供養曇無竭菩
薩得何功徳是善男子言曇無竭菩薩當
爲我説般若波羅蜜及方便力此是菩薩所
應學菩薩所應作菩薩所應住菩薩所行
道我當學是道得阿耨多羅三藐三菩提爲
一切衆生作依止我當得金色身三十二相
八十髓形好大光無量明大慈大悲大喜大
捨四無所畏四無礙智佛十力十八不共法
六神通不可思議清淨戒禪定智慧得阿耨
多羅三藐三菩提於諸法中得無礙一切知
見以無上法寶分布與一切衆生如是等微
妙大法我當從彼得之我聞是微妙不可思
議諸佛功徳聞其大願我心歡喜作是念是
清淨微妙甚大希有乃至如是爲一一
法故應捨如恒河沙等身今善男子爲法能
受苦行難事所謂不惜身命我多有妙寶云
何不生願勤求如是法供養般若波羅蜜及
曇無竭菩薩我如是思惟已語薩陀波崙菩
薩汝善男子莫困苦其身我當白我父母多
與汝金銀琉璃車磲馬瑙珊瑚虎珀頗
梨眞珠花香瓔珞塗香末香衣服旛蓋及諸
伎樂供養般若波羅蜜及曇無竭菩薩説法
者我亦求父母與諸侍女共汝倶去供養曇
無竭菩薩説法者共汝植諸善根爲得如
是等微妙清淨法如汝所説父母今聽我
并五百侍女先所給者亦聽我持衆妙花香
瓔珞塗香末香衣服幡蓋伎樂金銀琉璃供
養之具與薩陀波崙菩薩共去供養般若波
羅蜜及曇無竭菩薩説法者爲得如是等
清淨微妙諸佛法故爾時父母報女言汝所
讃者希有難及説是善男子爲法精進大樂
法相及是諸佛法不可思議一切世間最爲
第一一切衆生歡喜因縁是善男子爲是
法故大莊嚴我等聽汝往見曇無竭菩薩親
近供養汝發大心爲得諸佛法故如是精進
我等云何當不隨喜是女爲供養曇無竭菩
薩故得蒙聽許報父母言我等亦隨是心歡
喜我終不斷人善法因縁是時長者女莊嚴
七寶車五百乘身及侍女種種寶物供養之
具持種種水陸生華及金銀寶華衆色寶衣
好香擣香澤香瓔珞及衆味飮食共薩陀
波崙菩薩五百侍女各載一車恭敬圍繞漸
漸東去見衆香城七寶莊嚴七重圍繞七寶
之塹七寶行樹皆亦七重其城縱廣十二由
旬豐樂安靜甚可喜樂人民熾盛百千市
里街巷相當端嚴如畫橋津如地寛博清淨
遙見衆香城既入城中見曇無竭菩薩坐高
臺法座上無量百千萬億衆恭敬圍繞説法
薩陀波崙菩薩見曇無竭菩薩時心即歡喜
譬如比丘入第三禪攝心安隱見已作是念
我等儀不應載車趣曇無竭菩薩作是念已
下車歩進長者女并五百侍女皆亦下車薩
陀波崙菩薩與長者女及五百侍女衆寶莊
嚴圍繞恭敬倶到曇無竭菩薩所爾時曇
無竭菩薩摩訶薩有七寶臺赤牛頭栴檀以
爲莊嚴眞珠羅網以覆臺上四角皆懸摩
尼寶珠以爲燈明及四寶香鑪常燒明
香爲供養般若波羅蜜故其臺中有七寶大
床四寶小床重敷其上以黄金牒書般若波
羅蜜置小床上種種幡蓋莊嚴垂覆其上薩
陀波崙菩薩及諸女人見是妙臺衆寶嚴飾
及見釋提桓因與無量百千萬諸天以天曼
陀羅花碎末栴檀磨衆寶屑以散臺上鼓天
伎樂於虚空中娯樂此臺爾時薩陀波崙菩
薩問釋提桓因憍尸迦何因縁故與無量
百千萬諸天以天曼陀羅花碎末栴檀磨衆
寶屑以散臺上鼓天妓樂於虚空中娯樂
此臺釋提桓因答言汝善男子不知耶此是
摩訶般若波羅蜜是諸菩薩摩訶薩母能生
諸佛攝持菩薩菩薩學是般若波羅蜜成就
一切功徳得諸佛法一切種智是時薩陀
波崙菩薩即歡喜悦樂問釋提桓因憍尸
迦般若波羅蜜諸菩薩摩訶薩母能生諸佛
攝持菩薩菩薩學是般若波羅蜜成就一切
功徳得諸佛法一切種智今在何處釋提
桓因言善男子是臺中有七寶大床四寶小
床重敷其上以黄金牒書般若波羅蜜置小
床上曇無竭菩薩以七寶印印之我等不能
得開以示汝是時薩陀波崙與長者女及五
百侍女取供養具華香瓔珞幡蓋分作二分
一分供養般若波羅蜜一分供養法座上曇
無竭菩薩爾時薩陀波崙菩薩與五百女人
持華香瓔珞幡蓋伎樂及諸珍寶供養般若
波羅蜜已然後到曇無竭菩薩所到已見曇
無竭菩薩在法座上坐以諸華香瓔珞擣香
澤香金銀寶華幡蓋寶衣散其曇無竭菩薩
上爲法故供養是時諸華香寶衣於曇無竭
菩薩上虚空中化成華臺碎末栴檀寶屑金銀
寶華化成寶帳寶帳之上所散種種寶衣化
爲寶蓋寶蓋四邊垂諸寶幡薩陀波崙及諸
女人見曇無竭菩薩所作變化皆大歡喜作
是念未曾有也曇無竭大師神徳乃爾行菩
薩道時神通力尚能如是何況得阿耨多羅
三藐三菩提時是時長者女及五百女人清
淨信心敬重曇無竭菩薩皆發阿耨多羅三
藐三菩提心作是願言如曇無竭菩薩得菩
薩諸深法如曇無竭菩薩供養般若波羅蜜
如曇無竭菩薩於大衆中演説顯示般若波羅
蜜義如曇無竭菩薩得般若波羅蜜方便力
成就神通於菩薩事中得自在我等亦當如
是是時薩陀波崙菩薩及五百女人華香寶
物供養般若波羅蜜及曇無竭菩薩已頭面
禮曇無竭菩薩合掌恭敬一面立一面立已
白曇無竭菩薩言我本求般若波羅蜜時於
空閑林中聞空中聲言善男子汝從是東行
當得聞般若波蜜我受是語東行東行不久
作是念我何不問空中聲我當何處去去
是遠近當從誰聞我是時大憂愁啼哭於是
處住七日七夜憂愁故乃至不念飮食但念
我何時當得聞般若波羅蜜我如是憂愁一
心念般若波羅蜜多見佛身在虚空中語我
言善男子汝大欲大精進心莫放捨以是大
欲大精進心從是東行去是五百由旬有城
名衆香是中有菩薩摩訶薩名曇無竭從
是人所當得聞般若波羅蜜是菩薩世世是
汝善知識常守護汝我從佛受教誨已便東
行更無餘心但念我何時當見曇無竭菩薩
爲我説般若波羅蜜我爾時中道住於一切
法中得無礙知見得觀諸法性等諸三昧現在
前住是三昧已見十方無量阿僧祇諸佛説
是般若波羅蜜諸佛讃我言善哉善哉善男
子我本求般若波羅蜜時得諸三昧亦如汝
今日得是諸三昧已遍得諸佛法諸佛爲我
廣説法要安慰我已忽然不現我從三昧
起作是念諸佛從何處來去至何所我不見
諸佛故大愁憂復作是念曇無竭菩薩供養
先佛植諸善根久行般若波羅蜜善知方
便力於菩薩道中得自在是我善知識守護
我我當問曇無竭菩薩是事諸佛從何所來
去至何所我今問大師是諸佛何處來去
至何處大師當爲我説諸佛所從來所至
處令我得知知已亦常不離見諸佛
論釋曰薩陀波崙渇仰欲聞般若故見十
方諸佛爲大衆説法其心歡喜其意得滿
諸佛以其信力堅固精進難動故安慰其
心讃言善哉我本初行菩薩道求般若
時亦如汝今汝莫憂愁自謂福薄爾時薩
陀波崙大得諸三昧力其心深著是故諸佛
爲説求諸三昧性不見實體亦不見入三
昧出三昧者衆生空法空故諸佛爲略説般
若波羅蜜相不念有是法所謂一切法無
相故不可念著我等住是無所念法中能
具足六波羅蜜具足六波羅蜜故得佛
金色身如經中説諸佛教化利喜安慰其
心問曰上化佛已爲説曇無竭是汝世世善
知識今何以復問何等是我善知識答曰
以佛勅於善知識中倍應恭敬愛念故又
以欲於十方佛所聞曇無竭功徳欲自令
信心堅固不疑故問十方佛答如經中説薩
陀波崙是曇無竭所度因縁人故諸佛佐助
示導或有諸菩薩佐助佛所應度者令
至佛所問曰上聞虚空聲不問故七日啼
哭今不見十方佛何以不大憂愁更求見
佛但欲於曇無竭所問諸佛去來事答曰
薩陀波崙先時但有肉眼未得三昧以深
心信著善法故大啼哭今得諸三昧力又
見十方佛諸煩惱微薄著心已離故但一心
念我當何時見曇無竭問曰若薩陀波崙
得是三昧力何以不還入三昧問十方諸
佛從何所來去至何所而欲見問曇無竭
答曰十方佛上以種種因縁讃曇無竭世
世是汝師是故欲問是時薩陀波崙念曇無
竭菩薩是我先世因縁是故生恭敬尊重心
以有大功徳故尊重是先世因縁故恭敬愛
樂問曰先説薩陀波崙不大著世間事深
愛般若波羅蜜故愁憂啼哭今何以自鄙貧
窮無以供養但以好心隨師意則是
法供養何用華香爲答曰法供養雖上而
世間衆生見遠來求法而空無所有則不
發喜心以世法故求供養具復次五波羅
蜜爲助般若波羅蜜法助法中檀波羅蜜爲
首薩陀波崙思惟我得尊重福田曇無竭
菩薩當以助道法根本供養亦欲爲起發
衆人薩陀波崙是智人善人貧窮而能供養
何況我等復次諸善法行時思惟時其味各
異薩陀波崙欲行布施味是故求供養具
問曰薩陀波崙是大菩薩能見十方佛又得
諸深三昧何以貧窮答曰有人言此人捨家
求佛道雖生富家道里懸遠一身獨去不
齎財物有人言雖是大人宿世小罪因縁
故生貧窮家有雖是小人先世少行布
施因縁故生大富家如蘇陀夷尼陀等
是諸天所供養人而生小家貧有二種一
者財貧二者功徳法貧功徳法貧最大可恥
財貧好人亦有法貧好人所無無有華香
者無有上妙寶華又以少故言無我若空
往師雖不須我心不得大喜是故欲賣
身問曰若賣身與他誰買此物往供養
師答曰捨身即是大供養去住無在有人
言是人賣身取財因人供養我爲供養故
賣身爲奴又人言爾時世好人皆知法
雖自賣身主必能聽供養而還復次是人發
深心欲行檀波羅蜜爲供養法及法師而
無外物唯有己身是故賣是内物於
外内物中内施爲重惜之深故是故欲不
破布施願故賣身供養此中自説不悔因
縁我世世喪身無數未曾爲清淨法故今
爲供養説法者故喪是身大得法利薩陀
波崙定心斷貪惜身意於道中入一大城
欲得賣買如意故入此大城一心欲賣
身除羞愧破憍慢故唱言誰須人問曰
魔何以欲破其意答曰魔常爲諸佛菩薩
怨家故欲來破復次諸小菩薩未得諸法
實相魔及惡人能壞若得無生法忍住諸
菩薩神通力無能破者如小樹栽小兒能破
大不可破復次此中自説魔破因縁所謂
是薩陀波崙愛法故自賣身供養般若波羅
蜜及法盛菩薩當得正聞般若波羅蜜如
經中廣説問曰若魔欲壞薩陀波崙先來
聞空中聲及見十方佛時何以不壞今方
隱蔽諸婆羅門居士令不聞其聲答曰薩
陀波崙先心未定惜身未盡見十方佛已
得諸三昧其心乃定今定心相現是故魔
驚若菩薩心未定未能動魔若大菩薩其
心已定魔亦不來薩陀波崙今欲定心出
魔境界是故魔來譬如負債人未欲遠
去債主不遮欲出他界則不聽去問曰
魔有大力何以不殺此菩薩而但破壞答
曰魔本不嫉其壽命但憎其作佛心是故
欲壞又復諸天神法人無重罪不得妄殺
但得壞亂恐怖若神無此法則人無活者
是故不殺婆羅門性中生受戒故名婆羅
門除此通名居士居士眞是居舍之士
非四姓中居士除一長者女者以其爲
佛道世世集功徳故魔不能蔽復有人
言是薩陀波崙不應死故令一女人聞有
人言是曇無竭菩薩神通力故令長者女得
聞如是三唱無人買者便大愁憂問曰薩
陀波崙既不惜身雖無人買亦不應愁
答曰既發大心不滿其願是故大愁釋提
桓因作是念薩陀波崙欲賣其身無有買
者如經中廣説問曰釋提桓因報得知他
心應知薩陀波崙心已決定今何以來試答
曰諸天但知世間人心作佛不作佛心非其
所知除佛無有能知其爲佛道故與授
記復次釋提桓因欲多所引導故來試
之令聞見者皆發心求佛又如金銀
等諸寶不以輕賤故燒鍛磨打菩薩亦如
是若能割肉出血破骨出髓其心不動是
正定菩薩是故天帝來試問曰帝釋是大天
王何以妄語作是言我欲祠天須人心血
髓答曰若以慳貪瞋恚煩惱欲求自利故
妄語是故爲罪帝釋若作實身實語菩薩
則不信是故如其國法天祠所須爲其信
受故是時薩陀波崙信其語而大歡喜我得
大利大利者阿鞞跋致地第一利者是佛道
大利者五波羅蜜第一利者般若波羅蜜
大利者般若波羅蜜第一利者般若波羅蜜
方便力大利者菩薩初地第一利者十地
大利者從初地乃至十地第一利者第十
地大利者菩薩地第一利者佛地如是
等分別雖未具足已住具足因縁故言便
爲具足問曰若釋提桓因化身來何以言
汝須何等價答曰知其欲供養曇無竭
菩薩滿其願故又復釋提桓因苦困薩陀
波崙畏其所索者大是故言須何等價
隨汝意與我者言於汝不大貪惜不致
悔恨者與我薩陀波崙無力勢故不能得
使旃陀羅故自捉刀婆羅門亦畏罪故不
能破是以自執刀破身問曰若長者女聞
聲何以不來問汝何以自賣身耶答曰但
空言賣身事輕破身出心隨事重故長者
女發心長者女住在閣上見是人自割刺
作是念一切衆生皆求樂畏苦貪愛其身
薩陀波崙而自割刺是爲希有又以先世福
徳因縁所牽故即往到其所而問薩陀波
崙答欲供養曇無竭菩薩復問得何等利
答言般若波羅蜜名菩薩所學當從彼聞
我學是道當得作佛與一切衆生作依
止譬如厚葉樹多所蔭覆又如熱時曠野
險道清涼大池爲説佛功徳現事可以發
心者所謂金色身三十二相大光無量光
大光爲閻浮提惡世衆生諸佛眞實光明
無有限量大慈乃至六神通義如先説不
可思議清淨戒禪定智慧如佛戒等五衆中
説於諸法中得一切無礙知見者諸佛
有無礙解脱是解脱相應知見一切法中
無所礙知見分別如先説薩陀波崙言我
得如是無量佛功徳以無上法寶分布與
一切衆生無上寶者有人言三寶中法寶有
人言一切八萬四千法衆是爲法寶得是
故除諸煩惱滅諸戲論得脱一切苦有人
言無上法寶即是阿耨多羅三藐三菩提更
無過上者故有人言涅槃是無上法寶何
以故一切有爲法皆有上如阿毘曇言一
切有爲法及虚空非數縁盡名爲有上法數
縁盡是無上法數縁盡即是涅槃之別名有
人言涅槃道雖是有爲以其爲涅槃故
於有爲法中爲無上如是等法寶分布爲
三乘與衆生如是等無量佛法當從師
得是故我捨是老病死所住處不淨臭穢之
身爲供養般若波羅蜜故當得佛身金色
等如先説長者女世世供養諸佛種善根
智慧明利聞是法其心深入大得法喜乃
至心驚毛竪語薩陀波崙言甚爲希有汝
所讃法大微妙爲是一一法故應捨如恒
河沙等身何況一身長者女不知何因縁
故困苦其身而怜愍之心謂不可今聞
是無量無邊無比清淨佛法以是因縁可
得故大歡喜是故説爲是法故應捨如恒
河沙身女言汝以貧故自苦困其身於今
可止恣汝所須當以相與我亦隨汝而求
是道問曰是菩薩既自割截身體云何能
與長者女多説佛法答曰是菩薩心力大
雖有身苦不能覆心是菩薩始以刀割
肉流血方欲破骨出髓而長者女來未
大悶故能得説法釋提桓因知其心定試
之而已故無所言即復本身讃言善哉汝
心堅受是事者帝釋意如汝今生死肉身未
得佛道能如是不惜身汝不久當於一
切法中得無所著住無生法忍中疾得阿
耨多羅三藐三菩提以過去佛爲證如是
等種種因縁安慰其心我是天王愛樂佛
道故來相試欲知汝心堅軟云何欲令汝
信故言須人心髓祠天實不須也汝願何
等當以相與汝是好人爲是佛種當相擁
護薩陀波崙直信心善軟深著佛道故不
分別衆生聞帝釋語便言與我阿耨多羅
三藐三菩提帝釋言此非我力所能辦是
佛境界復次有人言帝釋大苦困薩陀波崙
今以此語謝之帝釋意謂求金銀寶物不
知乃索阿耨多羅三藐三菩提既不能與
愧負而已復更語言必相供養更索餘願帝
釋語意我既大相苦困不得直爾而去要相
供養薩陀波崙雖不惜身欲以此身供養
曇無竭聞般若波羅蜜是故語言若汝無
此力令我身體平復如故帝釋言如汝所
言瘡即平滿與本無異問曰先已割肉云
何令得平滿答曰佛説有五不可思議龍
事所作尚不可思議何況天又虚空中微塵
充滿帝釋福徳生心便能和合平滿如諸天
及地獄中身非是三生身罪福因縁故和
合便有是時帝釋知其心堅與願已即時
滅去爾時薩陀波崙宿世微罪已畢福徳明
盛是故長者女將歸有所須者從我父
母索之如經中廣説問曰是女先言汝
所須物盡從我索之今何以言從我父母
索答曰今既將歸到舍以薩陀波崙目見
入舍從父母得之愧不稱前言是故先自
説從我父母牽之又女雖力能得寶以
子女法故從父母索之女既入舍如先
所許從父母索與其國無有佛法是故
問女阿誰是薩陀波崙菩薩女如所見如
所聞盡向父母説薩陀波崙事今父母當
聽我與薩陀波崙菩薩倶及五百侍女并供
養具供養曇無竭菩薩父母聞其言即聽
如汝意問曰長者貴而有力云何先不識
薩陀波崙聞其功徳故便能令女及其眷屬
寶物與之倶去答曰長者亦植徳本以少
因縁故生無佛國暫聞佛徳發其宿識心
即開悟故能發遣譬如蓮花生長具足見日
開敷父母知女心淳熟無不淨行持操
不妄不樂世樂但求法利知其心至不
可制止若違其意恐其自害思惟籌量
已既全其意自得功徳歡喜令去世間因
縁深著難解愛之至故尚不能違何況爲
佛道故其心清淨無所染著而不聽之女
以父母爲法見聽不惜寶物亦以隨喜心
爲之歡喜爾時衆心既定莊嚴七寶之車與
大衆圍遶稍稍東行是時五百女親屬及城
中衆人見是希有難及之事皆亦隨去人
衆既集歡悦共行渇仰衆香城如渇者思
飮漸漸進路遙見衆香城乃至與長者女
及五百女人恭敬圍遶欲往曇無竭所問
曰曇無竭是大菩薩得聞持等諸陀羅尼般
若波羅蜜義已自通利憶持何用七寶臺
書般若經卷著中供養答曰雖有種種因
縁略説有二義一者衆生心行不同或樂
見經卷或樂聞演説二者曇無竭身爲白
衣現有家屬鈍根衆生或作是念此有居
家必有染著何能以畢竟清淨無著般若波
羅蜜利益衆生自未無著何能以無著
法教化是故書其經文著七寶牒上衆寶
供養諸天龍鬼神皆亦共來恭敬供養花香
幡蓋雨於七寶衆生見者増益信根則以
此法示傳佛語案文演教勸發一切寶臺
莊嚴之具及薩陀波崙問釋提桓因如經中
説七寶印印者是曇無竭眞實印常自手
執以印於經有人言七寶印者有求佛道
七大神是執金剛杵常給曇無竭菩薩使
守護經文不令魔及魔民改更錯亂爲貴
敬般若故有人但聞演説而發心者有
人見其莊嚴文字而歡喜發心者是故莊嚴
寶臺用金牒書七寶印印問曰臺上書寫
般若曇無竭菩薩口所演説般若雖二處倶
有而書寫處不能益人何以先至臺所答
曰所書般若入法寶中佛寶次第有法寶
故應先供養曇無竭一人故僧寶所不攝
是故先供養法寶又曇無竭菩薩所説者
雖是法而衆生取人相故多生著心若見
所書般若不生人相雖取餘相著心少
於著人生患是故先供養經經法諸佛尚
供養何況曇無竭及薩陀波崙曇無竭因般
若波羅蜜故得供養所因之本何得不先
供養是故分所供養具爲二分問曰曇無
竭有六萬婇女五欲宮殿云何能以所散花
物化爲花臺答曰有人言諸佛神力因薩
陀波崙所供養物作此變化有人言曇無
竭是大菩薩法性生身爲度衆生故受五
欲如曇無竭菩薩名字義中説問曰菩薩法
先於衆生中起悲心欲度衆生苦故求
阿耨多羅三藐三菩提今但見曇無竭神力
威徳云何發心答曰發心有種種有聞説
法而發心者有於衆生起慈悲而發心者
有見神通力大威徳而發心者然後漸漸而
生悲心如智印經中説依愛而斷愛依慢
而斷慢如人聞道法愛著是法故捨五
欲出家又有聞某甲得阿羅漢道而生
高心此人無勝我事彼尚能爾我何不
能而生大精進得阿羅漢道佛道中亦如
是長者女等及五百女人常深貪勢力自在
樂聞往古有人神力變化寶物具足人中受
天樂後見曇無竭臺觀宮殿在大法座上
坐天人供養又見所供養物於虚空中化
成大臺心即大喜發難遭想知皆從福徳
因縁可辦是事是故皆發作佛心所聞發
心者行皆次第行如毘摩羅鞊經中説愛慢
等諸煩惱皆是佛道根本是故女人見是事
已生愛樂心知以福徳因縁可得是事故
皆發心因是愛慢後得清淨好心故言佛
道根本譬如蓮花生汚泥發心已作願
如曇無竭所爲我等亦當得是時薩陀
波崙等頭面禮曇無竭菩薩花香等供養不
貴故先以供養身貴重故後禮拜禮拜已
説本求般若因縁如經中説我本求般若
時聞空中聲乃至我今問大師諸佛從何
所來去至何處問曰薩陀波崙得諸大三
昧所謂破無明觀諸法性等云何不知空
而取佛相深生愛著答曰若新發意菩
薩雖能總相知諸法空無相於諸佛所深
愛著故不能解佛相畢竟空雖知空而不
能與空合何以故諸佛有無量無邊實功
徳是菩薩利根故深入深著若佛不爲是菩
薩説空者是菩薩爲愛佛故能自滅親族
何況餘人但以解空故無是事薩陀波崙
深著諸佛故不能知而問大師今爲我説
諸佛來去相我見佛身無厭足故常不離
見諸佛
大智度論卷第九十八

大智度論釋曇無竭品第八十九
卷第九
十九
　　龍樹菩薩造
　　後秦龜茲國三藏鳩摩羅什譯
經爾時曇無竭菩薩摩訶薩語薩陀波崙菩
薩言善男子諸佛無所從來去亦無所至
何以故諸法如不動相諸法如即是佛善
男子無生法無來無去無生法即是佛無滅
法無來無去無滅法即是佛實際法無來無
去實際法即是佛空無來無去空即是佛
善男子無染無來無去無染即是佛寂滅
無來無去寂滅即是佛虚空性無來無去虚
空性即是佛善男子離是諸法更無佛諸
佛如諸法如一如無分別善男子是如常一
無二無三出諸數法無所有故譬如春末月
日中熱時有人見焔動逐之求水望得於
汝意云何是水從何池何山何泉來今何所
去若入東海西海南海北海耶薩陀波崙
言大師焔中尚無水云何當有來處去處
曇無竭菩薩語薩陀波崙菩薩言善男子愚
夫無智爲熱渇所逼見焔動無水生水想善
男子若有人分別諸佛有來有去當知是
人皆是愚夫何以故善男子諸佛不可以色
身見諸佛法身無來無去諸佛來處去處亦
如是善男子譬如幻師幻作種種若象若馬
若牛若羊若男若女如是等種種諸物於汝
意云何是幻事從何處來去至何所薩陀
波崙菩薩言大師幻事無實云何當有來去
處善男子是人分別佛有來有去亦如是善
男子譬如夢中見若象若馬若牛若羊若男
若女於汝意云何夢中所見有來處有去處
不薩陀波崙言大師是夢中所見虚妄云何
當有來去善男子是人分別佛有來有去亦
如是善男子佛説諸法如夢若有衆生不
知是諸法義以名字色身著佛是人分別諸
佛有來有去不知諸法實際相故皆是愚夫
無智之數是人數數往來五道遠離般若波
羅蜜遠離諸佛法善男子佛説諸法如幻如
夢若有衆生如實知是人不分別諸法若來
若去若生若滅若不分別諸法若來若去若
生若滅則能知佛所説諸法實相是人行般
若波羅蜜近阿耨多羅三藐三菩提名爲眞
佛弟子不虚妄食人信施是人應受供養爲
世間福田善男子譬如大海水中諸寶不從
東方來不從南方西方北方四維上下來衆
生善根因縁故海生此寶此寶亦不無因縁
而生是寶皆從因縁和合生是寶若滅亦不
去至十方諸縁合故有諸縁離故滅善男子
諸佛身亦如是從本業因縁果報生生不從
十方來滅時亦不去至十方但諸縁合故有
諸縁離故滅善男子譬如箜篌聲出時無
來處滅時無去處衆縁和合故生有槽有
頸有皮有絃有柱有棍有人以手鼓之衆
縁和合而有聲是聲亦不從槽出不從頸出
不從皮出不從絃出不從柱出不從棍
出亦不從人手出衆縁和合爾乃有聲是因
縁離時亦無去處善男子諸佛身亦如是從
無量功徳因縁生不從一因一縁一功徳生
亦不無因縁有衆縁和合故有諸佛身不獨
從一事成來無所從去無所至善男子應
當如是知諸佛來相去相善男子亦當知一
切法無來去相汝若知諸佛及諸法無來無
去無生無滅相必得阿耨多羅三藐三菩提
亦能行般若波羅蜜及方便力爾時釋提桓
因以天曼陀羅花與薩陀波崙菩薩摩訶薩作
是言善男子以是花供養曇無竭菩薩摩訶
薩我當守護供養汝所以者何汝因縁力
故今日饒益百千萬億衆生使得阿耨多羅
三藐三菩提善男子如是善人甚爲難遇爲
饒益一切衆生故無量阿僧祇劫受諸勤
苦薩陀波崙菩薩摩訶薩受釋提桓因曼陀
羅花散曇無竭菩薩上白言大師我從今日
以身屬師供給供養如是三白已合手師
前立是時長者女及五百侍女白薩陀波崙
菩薩言我等從今日亦以身屬師我等以是
善根因縁故當得如是法亦如師所得共
師世世供養諸佛世世常供養師是時薩陀
波崙菩薩語長者女及五百女人若汝等以
誠心屬我者我當受汝諸女言我等以誠
心屬師當隨師教是時薩陀波崙菩薩及五
百女人并諸莊嚴寶物上妙供具及五百乘
七寶車奉上曇無竭菩薩白言大師我持是
五百女人奉給大師是五百乘車隨師所用
爾時釋提桓因讃薩陀波崙菩薩言善哉善
哉善男子菩薩摩訶薩捨一切所有應如是
如是布施疾得阿耨多羅三藐三菩提作如
是供養説法人必得聞般若波羅蜜及方便
力過去諸佛本行菩薩道時亦如是住布施
中得聞般若波羅蜜及方便力得阿耨多羅
三藐三菩提爾時曇無竭菩薩欲令薩陀波
崙菩薩善根具足故受五百乘車長者女及
五百侍女受已還與薩陀波崙菩薩是時曇
無竭菩薩説法日沒起入宮中薩陀波崙菩
薩摩訶薩作是念我爲法故來不應坐臥當
以二事若行若立以待法師從宮中出説法
爾時曇無竭菩薩七歳一心入無量阿僧祇菩
薩三昧及行般若波羅蜜方便力薩陀波崙
菩薩七歳經行住立不坐不臥無有睡眠無
欲恚惱心不著味但念曇無竭菩薩摩訶薩
何時當從三昧起出而説法薩陀波崙菩薩
過七歳已作是念我當爲曇無竭菩薩摩訶
薩敷説法座曇無竭菩薩摩訶薩當坐上説
法我當灑地清淨散種種華莊嚴是處爲
曇無竭菩薩摩訶薩當説般若波羅蜜及方便
力故是時薩陀波崙菩薩與長者女及五百
侍女爲曇無竭菩薩摩訶薩敷七寶床五百
女人各脱上衣以敷座上作是念曇無竭菩
薩摩訶薩當坐此座上説般若波羅蜜及方便
力薩陀波崙菩薩敷座已求水灑地而不能
得所以者何惡魔隱蔽令水不現魔作是
念薩陀波崙菩薩求水不得於阿耨多羅三
藐三菩提行乃至生一念劣心異心則善根
不増智慧不照於一切智而有稽留爾時
薩陀波崙菩薩作是念我當自刺其身以血
灑地令無塵土來坋大師我何用此身此身
必當破壞我從無始生死已來數數喪身未
曾爲法即以利刀自刺出血灑地薩陀波崙
菩薩及長者女并五百侍女皆無異心惡魔
亦不能得便是時釋提桓因作是念未曾有
也薩陀波崙菩薩愛法乃爾以刀自刺出血
灑地薩陀波崙及衆女人心不動轉惡魔波
旬不能壞其善根其心堅固發大莊嚴不
惜身命以深心欲求阿耨多羅三藐三菩提
當度一切衆生無量生死苦釋提桓因讃薩
陀波崙菩薩言善哉善哉善男子汝精進
力大堅固難動不可思議汝愛法求法最爲
無上善男子過去諸佛亦如是以深心愛
法惜法重法集諸功徳得阿耨多羅三藐三
菩提薩陀波崙菩薩作是念我爲曇無竭菩
薩摩訶薩敷法座掃灑清淨已訖當於何處
得好名華莊嚴此地若曇無竭菩薩摩訶薩
法座上坐説法時亦當散華供養釋提桓因
知薩陀波崙菩薩心所念即以三千石天曼
陀羅華與薩陀波崙薩陀波崙受華以半散
地留半待曇無竭菩薩摩訶薩坐法座上説
法時當供養爾時曇無竭菩薩摩訶薩過七
歳已從諸三昧起爲説般若波羅蜜故與無
量百千萬衆恭敬圍遶往法座上坐薩陀波
崙菩薩摩訶薩見曇無竭菩薩摩訶薩時心
淨悦樂譬如比丘入第三禪
釋曰薩陀波崙菩薩雖知諸法空無來去
相未能深入亦不能解種種法門於
諸佛身恭敬深重故不能觀空如大海水
波其力雖大到須彌山邊則退而無用薩
陀波崙亦如是雖有大空智力到佛所則
亦無用是故曇無竭菩薩今爲説諸佛無
所從來去亦無所至此中曇無竭自説因
縁所謂諸法如不動相諸法如即是佛問曰
何等是諸法如答曰諸法實相所謂性空無
所得空等諸法門問曰摩訶般若波羅蜜
於佛法大乘六波羅蜜中第一法若無佛則
無説般若者三十二相八十隨形好十力四
無所畏等色無色法等淨妙五衆和合是故
名爲佛如五指和合名爲拳不得言無
拳名字既異形亦異力用亦異不得言無
拳是故知有佛答曰不然佛法中有二
諦世諦第一義諦世諦故言佛説般若波羅
蜜第一義故説諸佛空無來無去如汝説
清淨五衆和合故名爲佛若和合故有是
即爲無如經中佛自説因縁五衆非佛離
五衆亦無佛五衆不在佛中佛不在五衆
中佛非五衆有何以故五衆是五佛是一
一不作五五不作一又五衆無自性故虚
誑不實佛自説一切無誑法中我最第一是
故五衆不即是佛復次若五衆即是佛諸有
五衆者皆應是佛問曰以是難故我先説
第一清淨五衆三十二相等名爲佛答曰三
十二相等菩薩時亦有何以不名爲佛問
曰爾時雖有相好莊嚴身而無一切種
智若一切種智在第一妙色身中是即名爲
佛答曰一切應智般若中説是寂滅相無戲
論若得是法則名無所得無所得故名爲
佛佛即是空如是等因縁故五衆不得
即是佛離是五衆亦無佛所以者何離是
五衆更無餘法可説如離五指更無拳法
可説問曰何以故無拳法形亦異力用亦
異若但是指者不應異因五指合故拳法
生是拳法雖無常生滅不得言無答
曰是拳法若定有除五指應更有拳可見
亦不須因五指如是等因縁離五指更無
有拳佛亦如是離五衆則無有佛佛
不在五衆中五衆不在佛中何以故異不
可得故若五衆異佛者佛應在五衆中
但是事不然佛亦不在五衆所以者何
離五衆無佛離佛亦無五衆譬如比丘
有三衣鉢故可得言有但佛與五衆不
得別異是故不得言佛有五衆如是五
種求佛不可得故當知無佛佛無故無
來無去問曰若無佛即是邪見云何菩薩
發心求作佛答曰此中言無佛破著佛想
不言取無佛想若有佛尚不令取何況
取無佛邪見又佛常寂滅無戲論相若人
分別戲論常寂滅事是人亦墮邪見離是
有無二邊處中道即是諸法實相諸法實相
即是佛何以故得是諸法實相名爲得佛
復次色等法如相即是佛色等法性空是如
相諸佛如亦性空以是故不來不去不生不
滅法性實際空無染寂滅虚空性亦如無
來無去如乃至虚空性如佛如是如一無二
無三等別異此中自説因縁何以故出諸
數法無所有故如等法是實是中無有憶
想分別取相故有名字名字中有數此
中自説因縁空非實無所有故問曰若是法
無所有云何可見可聞有苦有樂有縛
有脱等分別諸異答曰此中曇無竭自種種
分別譬喩説所謂如春末月見焔乃至是人
不分別諸法若來若去如焔等中雖無
實事亦能誑人自生苦樂事諸法亦如是
雖空無所有亦能令人得苦樂憂喜事夢
等法亦如是復次佛有二種身一者法身
二者色身法身是眞佛色身爲世諦故有
佛法身相上種種因縁説諸法實相是諸法
實相亦無來無去是故説諸佛無所從來
去亦無所至若人得諸佛法身相是名近
阿耨多羅三藐三菩提未得一切智故名
爲近以相似故般若波羅蜜名諸法實相
若能如是行是爲行般若波羅蜜眞佛弟
子眞佛弟子者得諸法實相名爲佛得諸
法實相差別故有須陀洹乃至辟支佛大菩
薩須陀洹等乃至大菩薩是名眞佛弟子
不虚妄食人信施者布施畜生雖得百
倍果報而此福有盡有量不能度衆生生
死故名爲虚食須陀洹等乃至佛諸賢聖受
人信施此福果報乃至涅槃無盡無量是
故説不虚妄食人信施是人應受一切衆
生供養若須陀洹應受一切凡夫人供養斯
陀含應受凡夫人乃至須陀洹供養阿那
含應受凡夫人及須陀洹斯陀含供養阿羅
漢應受凡夫人須陀洹斯陀含阿那含供養
辟支佛應受凡夫人及須陀洹乃至阿羅漢
供養近成佛大菩薩應受凡夫人及聲聞
辟支佛供養爲世間福田者如植種良
田成收必多持戒禪定智慧福田衆生植
福獲果無量上説諸佛無來無去薩陀波
崙及諸聽者意謂諸佛尚無諸法亦應皆滅
則墮斷滅是故今説因縁法譬喩曇無竭
示薩陀波崙如汝所著意謂實有者無爲
度衆生故從因縁和合則有像現欲證
明此事故説譬喩如大海中生寶不從十
方來滅亦無所去亦不無因縁而生以
四天下衆生福徳因縁故海生此寶若劫盡
滅時亦無去處譬如燈滅焔無所至佛身
亦爾從初發心所種善根功徳皆是佛身
相好因縁佛身亦不自在皆屬本因縁業
果報故生是因縁雖久住性是有爲法故必
歸無常散壞則無身譬如善射之人仰射
虚空箭去雖遠必當墮地諸佛身亦如是
雖相好光明福徳成就名稱無量度人無限
亦歸磨滅問曰若衆生福徳因縁故海生珍
寶何以不近衆生處生而乃在大海難
得之處答曰海中亦有衆生龍阿修羅等
用是寶復次若寶生人中濁世貪者覆藏不
令人得若好世時珍寶自生人間無有惜
者如彌勒佛時珍寶如瓦礫以懈怠懶
惰人惜身強作願求樂是故寶在大海不
能得若大心不惜身命勤求者乃得大海
水喩十方六道國土諸珍寶即是諸佛如珍
寶爲一切衆生故生而懈怠懶惰者所不
能得諸佛亦如是雖爲衆生故出世
門懈怠小心貪身著我者不得度所以者
何諸法皆從衆縁和合生衆生有二因縁
故得度一者内有正見二者外有善説法
者諸佛雖善説法衆生内正見不具故不
能盡度如寶物雖爲衆生出而有貧窮
衆生諸佛亦如是雖爲衆生出而衆生内
正見少故亦不得度復有箜篌譬喩有槽
有頸有皮有絃有棍有人以手鼓之衆
縁和合而有聲如聲亦不在衆縁中離
衆縁亦無聲以因縁和合故有聲可聞
諸佛身亦如是六波羅蜜及方便力衆因縁
和合邊生佛身不在六波羅蜜等法中亦
不離六波羅蜜等法如聲不以一因縁亦
非無因縁佛身亦如是不從無因縁亦不
從少因縁諸善法因縁具足故生諸佛身
如鏡中像衆因縁和合故有衆縁離故無諸
佛亦如是有諸因縁故出現諸因縁散故
滅善男子應如是觀諸佛來去相一切諸
法相亦應如是知曇無竭語薩陀波崙善
男子汝能知諸法相不來不去必得阿耨多
羅三藐三菩提不退轉亦必能行般若波羅
蜜及方便力何以故一切法無障礙故問曰
釋提桓因何以化作文陀羅華與薩陀波
崙答曰釋提桓因愛樂佛道故常供養諸
菩薩復次釋提桓因欲攝衆生令入佛道
故現天王身以華與薩陀波崙薩陀波崙
一心求佛道故諸天來供養衆生見者皆亦
發心釋提桓因爲引導衆生故供養薩陀
波崙有人言釋提桓因深愛敬薩陀波崙上
品來試已令身體平復今復以華與之釋
提桓因力能與一切人華以衆生無福力
故設當與者華即變壞薩陀波崙福徳成就
故得必不變是故與若一切菩薩供養師
時不盡與應守護供養者先已説因縁所
謂割肉出血試以成親舊故守護復次釋提
桓因此中自説因縁所謂汝因縁力故饒益
百千等衆生薩陀波崙取華如其意供養
曇無竭薩陀波崙初聞師名後眼見聞法
斷疑故以身供養長者女等亦効薩陀波
崙以身施薩陀波崙問曰薩陀波崙以身
供養曇無竭曇無竭福田大女何以不以
身供養而與薩陀波崙答曰女人智短著
多故不用捨本師而供養他又以女身
罪穢心雖清白爲外有譏謗故問曰長者
女初捨父母已屬薩陀波崙今何以復以
身施答曰初捨父母共薩陀波崙詣曇無
竭爲法故供養亦不自以身施父母亦不
以施薩陀波崙今見薩陀波崙問甚深義
曇無竭爲解説釋提桓因歡喜供養是故發
歡喜心以身供養以自在心故又一切女
身無所繋屬則受惡名女人之禮幼則
從父母少則從夫老則從子是長者女等
雖道路共來不得久無所屬是故自以身
施而作是願如師所得我等亦當得之爾
時薩陀波崙欲以此女供養曇無竭慮其
嫌恨故問汝等實以誠心供養我當受
汝誠心者不自用心隨所處分如無心物
諸女人等言實以誠心即時薩陀波崙以
長者女并諸侍女及五百乘車奉上曇無竭
薩陀波崙欲除世人常疑謂其欺誑長者
將諸女來是故盡以布施明已無著復次
薩陀波崙如空中聲所聞得解歡喜如世人
所貴内外物盡以供養欲深入檀波羅蜜
門故釋提桓因知薩陀波崙愛貪等煩惱未
盡而能盡捨内外布施無復遺餘故讃言
善哉以過去佛爲喩行難事故得難得
果報所謂阿耨多羅三藐三菩提問曰若曇
無竭欲令薩陀波崙善根具足故受善根者
所謂具足檀波羅蜜何以故還與薩陀波崙
答曰曇無竭大智方便令薩陀波崙大得福
徳而無所失是謂上受薩陀波崙至誠心
施斷諸貪著不望還得福徳具足曇無
竭思惟薩陀波崙遠來而於五欲心不染
著舊人供養爲善是故還與又聞諸女先以
身上薩陀波崙人非財物欲遂其本意
故又是諸女世世爲薩陀波崙弟子如是等
因縁故還與薩陀波崙問曰諸大菩薩説
法不應疲極何以入宮答曰隨世人法
故又衆香城中衆生不常求道或時厭息
受五欲樂諸天常受五欲故妨廢求道有
菩薩所住國常勤精進不受五欲是衆香城
衆生本願雜受曇無竭隨其志願欲引導
之故生其國是故以衆生聽法疲惓起入
宮中又未得道者法雖微妙常聞故生疲
厭心是衆中有是人故又曇無竭在是中
受富樂人法故日沒應息是時薩陀波崙
作是念我爲法來不應坐臥問曰爲法故
何以不應坐臥答曰無是定法此人大欲
大精進恭敬法故自作是念我若坐臥則是
懶惰我初求法時身尚不惜何況疲惓是故
不坐臥大欲大精進與坐臥相違故又
坐臥則不勤力行立則勤力精進是故常
住二威儀以待師出問曰薩陀波崙先知
師七歳不出不答曰初來不知故不復曇
無竭亦常七歳不出以因縁故自誓七歳
入定薩陀波崙自誓師未出終不坐臥又
大人世間法尚不自違何況爲道法又以
初求法時尚不惜身今立七歳何足爲難
問曰人身軟弱何能七歳不坐不臥答曰
是時人壽命長雖復七歳如今七日又好
世人身福徳力大雖立七歳不以爲難如
勤比丘年六十始出家而自結誓我脇不
著席要盡得聲聞所應得事乃至得六
神通阿羅漢作四阿含優婆提舍於今大
行於世此人於惡世尚爾何況薩陀波崙
生於好世又身力雖弱以心強故能辦其
事復次一心求佛道者十方諸佛所念諸
大菩薩及求佛道諸天益其氣力圍遶守
護是故雖住立七歳而不疲極問曰曇無
竭入三昧何以乃至七歳答曰先已答好
世人壽長雖七歳不以爲久又曇無竭宮
殿婇女微妙五欲與天相似薩陀波崙等新
發意者心未柔軟疑曇無竭雖説空法讃
歎離欲謂其心未能捨是故七歳三昧欲
以除衆疑故生貴敬心聞曇無竭七歳三昧
心口相應能説能行則信受其語易可得
度譬如癰瘡未熟醫則不破但以藥塗令
熟熟則易破復次欲受心生實樂故入
無量三昧復次説法有二種一者口説法二
者身現法今欲以身現法故入無量三昧
令衆生知攝心入慧得如實智菩薩三昧
者如菩薩義中説行般若方便力者如方
便品中説薩陀波崙於七歳中三惡覺觀
不生不味於味是人雖未破煩惱而集
諸善法故制諸煩惱不令得生但一
心念曇無竭何時當出我當從聞般若過
七歳已作是念我當爲曇無竭敷坐處掃
灑莊嚴問曰薩陀波崙云何得知過七歳
已曇無竭當出答曰有人言先曾七歳展
轉聞知有人言曇無竭初入三昧時自
説七歳爲限如釋迦文尼佛告阿難我欲
一月二月入禪定阿難以告四衆薩陀波崙
深愛佛法敬重曇無竭故供養莊嚴説法
處出家菩薩但莊嚴其心詣師受法在家
菩薩則莊嚴説法處華香供養復次薩陀波
崙作是莊嚴欲令曇無竭知其愛法欲法
相深心信樂故現是事是故生心共五百
女等展力掃灑自以其金銀珍寶敷座薩
陀波崙等雖自有妙好茵褥爲愛法情至
故以身所著上衣敷座求水灑地魔隱
蔽故求不能得此中自説因縁魔作是
念若薩陀波崙求水不得其心則劣志願
不滿故又令自鄙其身我薄福徳故爲
供養法求水不得以自輕憂愁覆心故
福徳不増智慧不照不明者諸憂愁煩惱
覆心故諸福徳智慧不能照明譬如日障
蔽故其照不明魔知其心大不可沮壞
但小沮壞令其稽留爾時薩陀波崙自刺
其身出血灑地欲以淹塵人血肉雖臭以
其至心求水不得意不分別香臭好惡爲
欲淹塵不惜身命又薩陀波崙深心愛著
般若波羅蜜故無所愛惜有人言多有諸
天龍鬼神等常隨逐薩陀波崙佐助守護是
故所出之血變爲香水如羼提仙人被割
截時血化爲乳又以無量福徳成就故隨
願即成問曰若福徳成就隨願即得魔不
應隱蔽其水答曰是菩薩新發意能成小
願未能却魔此中薩陀波崙自説出血因
縁我從無始生死已來數數喪身未曾爲
法問曰若薩陀波崙愛法刺身出血若其
身死誰復聽法答曰是事如破骨出髓中
答又此中諸天大菩薩守護故令其不死又
復惡魔知其心不可沮壞水則還出薩
陀波崙等皆無異心者如人初習慈心欲
爲衆生及爲般若波羅蜜故不惜身命既
得利刀割身以痛自逼故心生悔恨是名
異是菩薩信力大故欲得阿耨多羅三藐
三菩提果報故不計是苦又以深悲心愛
念衆生雖受種種苦惱不以爲難譬如慈
母愛子雖爲子長受勤苦不淨不以爲
惡又復見諸法實相畢竟空故知是身
但是虚誑和合破是虚誑故割截身時不
妨阿耨多羅三藐三菩提魔不得其便者
如人有瘡則受毒菩薩若有貪欲憂愁瘡
者魔得其便以出血灑地心不憂愁故魔
不得便如薩陀波崙心五百女人心亦
如是敬重薩陀波崙故見其刺身應有
憂愁以其願得滿故不以爲愁爾時釋
提桓因見是事已歎未曾有者是人未
得無生忍諸煩惱未斷爲供養法故不
惜身命如諸離欲人無異割截其身如
斷草木初心既爾後心轉増復次未曾有
者此中釋提桓因自説因縁薩陀波崙愛法
乃爾以刀自刺等釋提桓因作是心歡喜
已讃言善哉讃其愛法樂法勤心精進以
過去佛爲喩非但汝今辛苦過去諸佛求
般若亦爾薩陀波崙聞釋提桓因安慰其
心已如火得酥轉更熾盛作是念我既敷
座灑地當於何處得好名華莊嚴法處
問曰不見水時何以不作是念當於何
處得水灑地答曰薩陀波崙以先有水處
即時皆無知魔所作是故自於四大分中
刺水分灑地身中水種雖多血是命之所
在是故刺以灑地華不自有曇無竭出時
欲至不容遠求又所須復多當以遍覆其
地是故生念欲得帝釋知其念即以天華
中妙者名曼陀羅三千石與之足以周事
帝釋所以不以人華與者欲令發希有
心故薩陀波崙受華已分作二分好者留
以説法時散餘者覆地其國俗法以華覆
地令行其上以爲供養爾時曇無竭如其
先要滿七歳已從三昧起與無量百千
衆恭敬圍繞直趣法座爲説般若故問
曰若諸菩薩入微妙三昧中誰能令起答
曰行者初入時自作限齊然後入定時至其
心自在從三昧起悲心故而生覺觀如一
比丘入滅受定三昧時自期聞犍搥
時當起既入已時僧坊失火諸比丘惶懅
不打犍搥而去爾時過十二歳已檀越
更和合衆僧欲起僧坊方打犍搥聞
犍搥聲起即身散而死後諸得道者説其
如此復次有人言法性生身大菩薩如諸
佛常入三昧無散亂麁心以神通力故能
説法飛行度脱衆生世俗法故有出入三
昧相是故雖入微妙三昧而能還出以大
悲心牽故譬如呪術出龍大衆圍繞者是
内眷屬恭敬散華燒香隨從而出爲説般若
波羅蜜故説般若波羅蜜者因世諦名字
語言欲示衆生第一義不動相故薩陀波
崙見曇無竭即得清淨歡喜樂遍其身如
比丘入於三禪所以者何多欲衆生雖非
淨妙得猶喜樂何況得見眞功徳莊嚴身
者薩陀波崙從空中佛聞曇無竭即生大
欲得諸三昧見十方諸佛復聞十方諸佛
説先世因縁唯有曇無竭能度汝耳聞是
已増益其心渇仰欲見是故中道欲賣身
供養今於衆香城七歳不坐不臥欲見曇
無竭如是渇仰欲樂來久如人熱渇所逼
得濁煖潦水猶尚歡喜何況得清冷美水
既以渇仰情久又曇無竭功徳大是故悦樂
問曰樂有四種何以但説第三禪樂
而不説上地定樂及解脱樂答曰以欲
界衆生於三受中多貪樂受聞涅槃樂無
所有則心不樂喜以上四禪中斷苦樂故
心亦不樂第三禪中樂樂之極復有人言薩
陀波崙新發意未入細深妙定故見曇無
竭發大歡喜似如三禪樂薩陀波崙自
覺我大歡喜故即時捨喜得清淨法性遍
身安樂是故以三禪樂爲喩
大智度論卷第九十九

大智度論釋曇無竭品第八十九
卷第
一百
　　龍樹菩薩造
　　後秦龜茲國三藏鳩摩羅什譯
經爾時薩陀波崙菩薩摩訶薩及長者女并
五百侍女到曇無竭菩薩摩訶薩所散天曼
陀羅華頭面禮畢退坐一面曇無竭菩薩見
其坐已告薩陀波崙菩薩言善男子諦聽
諦受今當爲汝説般若波羅蜜相善男子
諸法等故當知般若波羅蜜亦等諸法離故
當知般若波羅蜜亦離諸法不動故當知般
若波羅蜜亦不動諸法無念故當知般若波
羅蜜亦無念諸法無畏故當知般若波羅蜜
亦無畏諸法一味故當知般若波羅蜜亦一
味諸法無邊故當知般若波羅蜜亦無邊諸
法無生故當知般若波羅蜜亦無生諸法無
滅故當知般若波羅蜜亦無滅虚空無邊故
當知般若波羅蜜亦無邊大海水無邊故當
知般若波羅蜜亦無邊須彌山莊嚴故當知
般若波羅蜜亦莊嚴虚空無分別故當知般
若波羅蜜亦無分別色無邊故當知般若波
羅蜜亦無邊受想行識無邊故當知般若波
羅蜜亦無邊地種無邊故當知般若波羅蜜
亦無邊水種火種風種無邊故當知般若波
羅蜜亦無邊空種無邊故當知般若波羅蜜
亦無邊如金鋼等故當知般若波羅蜜亦等
諸法無分別故當知般若波羅蜜亦無分別
諸法性不可得故當知般若波羅蜜性亦不
可得諸法無所有等故當知般若波羅蜜亦
無所有等諸法無作故當知般若波羅蜜亦
無作諸法不可思議故當知般若波羅蜜亦
不可思議是時薩陀波崙菩薩摩訶薩即於
座上得諸三昧所謂諸法等三昧諸法離
三昧諸法無畏三昧諸法一味三昧諸法
無邊三昧諸法無生三昧諸法無滅三昧虚
空無邊三昧大海水無邊三昧須彌山莊嚴
三昧虚空無分別三昧色無邊三昧受想
行識無邊三昧地種無邊三昧水種火種風
種空種無邊三昧如金鋼等三昧諸法無
分別三昧諸法不可思議三昧如是等得六
百萬諸三昧門爾時佛告須菩提如我今於
三千大千世界中與諸比丘僧圍繞以是相
以是像貎以是名字説般若波羅蜜薩陀波
崙得是六百萬三昧門見東方南西北方
四維上下如恒河沙等三千大千世界中諸
佛與諸比丘恭敬圍繞以如是相以是像貎
以是名字説是摩訶般若波羅蜜亦如是薩
陀波崙菩薩從是已後多聞智慧不可思議
如大海水常不離諸佛生於有佛土中乃
至夢中未曾不見佛時一切衆難皆悉已斷
在所佛土隨願往生須菩提當知是般若
波羅蜜因縁能成就菩薩摩訶薩一切功徳
得一切種智以是故須菩提諸菩薩摩訶
薩若欲學六波羅蜜欲深入諸佛智慧欲
得一切種智應受持是般若波羅蜜誦讀
正憶念廣爲人説亦書寫經卷供養尊重讃
歎香華乃至妓樂何以故般若波羅蜜是
過去未來現在十方諸佛母十方諸佛所尊
重故
論釋曰曇無竭既出至法座所遍觀無勝
己者於是而坐爾時薩陀波崙菩薩知坐
已定到曇無竭所頭面禮足一面坐禮有
三種一者口禮二者屈膝頭不至地三者
頭至地是爲上禮人之一身頭爲最上足
爲最下以頭禮足恭敬之至曇無竭見其
坐已知從遠來不惜身命種種勤苦爲欲
聞法初相見時日垂欲沒少時聞法曇無
竭以日沒故起入宮中今爲法故七歳渇
仰不生異心垂欲出時以血灑地知其
爲法不惜身命其心不退決定無疑堪受
教化是故告言善男子一心諦聽上疑諸佛
來去已斷今但欲聞甚深般若波羅蜜是
故爲説般若波羅蜜相般若波羅蜜相者如
先諸法平等義中説或有人言般若波羅蜜
力故觀諸法皆平等非諸法性性自平等
是故曇無竭言諸法平等故般若波羅蜜平
等所以者何因果相似故初觀諸法平等
是因決定心得般若波羅蜜是爲果問曰
觀諸法平等即是般若般若即是平等何以
分別爲因果答曰般若及諸法雖一相無
二無別行者初觀時是因觀竟名爲果如
須陀洹道得向又如有漏五衆因時名集
果時名苦色等一切法平等即是般若波羅
蜜平等問曰應説般若波羅蜜相今何以
説平等因不平故有平等因平故有不
平於般若中亦不一相亦不異相汝何以
故欲取一相答曰般若波羅蜜甚深微妙
不以方便説則無解者是故若分別不等
則生諸煩惱三毒増長所謂憎怨愛親愛
善憎不善菩薩住是二等中觀一切法皆
平等住衆生等中怨親憎愛皆悉平等開
福徳門閉諸惡趣住法等中於一切法中
憶想分別著心取相皆除滅但見諸法空空
即是平等有人得是諸法平等空直趣菩
薩道於空不戲論有人雖得平等而生
戲論若觀都空有如是失如是人於平
等即是不等是故此中爲眞平等故説般
若波羅蜜等非是戲論離平等不平等二邊
是般若波羅蜜相問曰平等者於般若波羅
蜜相已具足何以故更説離等是般若波羅
蜜相答曰經中但説諸法等故般若等行
者取是平等相而生著是故説般若波羅
蜜平等相自性離色等諸法自相離故離義
如相無相品中説得此諸法平等又於平
等離安住空中空中則不動戲論不能
動諸煩惱山亦不能動無常時亦不能
動所以者何於一切法得實相故菩薩
住是二空得不動般若波羅蜜是則究竟
若有念即是有相著處是故説諸法無念
故當知般若波羅蜜亦無念無動相是般若
波羅蜜般若波羅蜜諸相滅故若不念是
般若或迷悶無所趣向有戲論者在大
衆中則生怖畏或於涅槃中不了故亦生
怖畏是故説無怖畏相是般若波羅蜜是人
雖不決定取諸法相而深入法性故於大
衆中有難論諸相者心無所畏於諸
法得無相故又入無生法忍時知一切
法不可得於是中亦無所畏所以者何是
菩薩善通達一切法故復次一切法一相所
謂性空是故般若波羅蜜隨一切法故亦性
空一味問曰上已説諸法平等今何以更
説一味答曰空或時有味或時無味若行
者爲諸見取相分別好醜籌量爾時得是
諸法平等空心大歡喜故名爲味如人爲
熱渇所逼得清冷水以爲眞味無比隨
時用故名味眞實畢竟空則無味不味復
次一味者菩薩行般若波羅蜜時所縁所觀
皆爲一味空智力大故餘法皆隨而爲空
譬如煮石蜜欲熟時雖異物和合皆
爲石蜜又如大海百川歸之皆爲一味所
謂畢竟空味色等諸法亦如是凡夫心中各
各別異入般若波羅蜜中皆爲一味邊名
爲相若有若無實觀色等諸法非有非無
故無相無相即是無邊觀是已即是無邊般
若波羅蜜復次有人言邊有二種常邊斷邊
世間邊涅槃邊惡邊善邊等此中無如是等
諸邊故名爲無邊般若波羅蜜復次有人言
邊名前際後際世間無始故無前際入無餘
涅槃故有前際不復更出故無後際如是
等分別諸邊著世間故畏涅槃是故般若
波羅蜜中無是一切邊但聞諸法實相無
入無出問曰諸法平等諸法離皆是無邊
何以復別説答曰有人知諸法平等知諸
法離則不須説若有人取相著是一味故
説無邊曇無竭非但爲薩陀波崙故説薩
陀波崙亦不但自爲故問但爲衆生有種
種心種種行故於般若波羅蜜相中略説
無生無滅如先種種因縁破生滅中説虚空
無邊如摩訶衍虚空譬喩中説大海水無
邊須彌莊嚴先未説故今當略説問曰虚
空無爲常法故無得其邊者可言無邊大
海水在四天中繞須彌山有由旬數量有
人能渡何以言無邊答曰無邊有二種
一者實無邊二者人不能到故無邊海亦
有二種一者可渡二者繞須彌山在九
寶山裏廣八萬二千由旬世間人不能得
邊故言無邊如小海船力可渡大海水
船力不可渡唯有神通者能度如外道
凡夫能生禪定船度欲界色界海無色界
如大海深廣則不能渡以不能破我心
故諸賢聖人智慧禪定翅力破諸法邪相
得實相故能度是故説大海譬喩問曰須
彌山一色何以言莊嚴答曰外書説須彌
山一色純是黄金六足阿毘曇中説須彌山
四邊各以一寶成金銀頗梨琉璃莊嚴若
諸鳥隨所至方各同其色難陀婆難陀龍
王兄弟以身圍繞七匝山頂有三十三天
宮其城七重名爲喜見九百九十九門一
一門邊皆有十六青衣大力鬼神守護城
中高處作殿名曰最勝四邊有四大園四
天王在四邊有山名遊乾陀各高四萬二
千由旬四天王治其上四大海水諸阿修羅
宮及諸龍王宮殿遊乾陀等九寶山日月五星
二十八宿及諸餘星圍繞莊嚴如是等種種
雜飾以爲莊嚴視之無厭般若波羅蜜亦
如是六波羅蜜果報故作轉輪王梵釋天
王淨居天王大自在天如是等果報行般若
波羅蜜未具足時受此果報莊嚴般若波
羅蜜具足時則有須陀洹果斯陀含果阿那
含果阿羅漢果辟支佛道阿毘跋致菩薩諸
佛道果莊嚴如須彌山上下皆有莊嚴般
若波羅蜜莊嚴亦爾未具足時諸天王等
莊嚴具足已諸道果莊嚴如須彌山者劫初
立時四邊大風吹聚地之精味積爲須彌
山更有風吹令堅而成寶般若波羅蜜亦
如是一切善法中第一堅實牢固和合以
爲般若如須彌山四邊大風吹大海水波
所不能動般若波羅蜜亦如是邪見外道
戲論及諸魔民所不能動如須彌山頂四
園諸天到者受種種樂般若亦如是行者
能登般若頂到四禪等諸定園中受種種
樂復次有人言須彌山衆鳥到者皆同一
色般若波羅蜜亦如是諸法入中皆同一
相所謂無相如虚空無分別者虚空無
分別是内是外是遠是近是長是短是淨是
不淨等般若波羅蜜亦如是諸法入般若
中亦無内外善不善等分別如五衆無邊
者五衆常遍滿世間般若波羅蜜亦如是
不遠離於五衆五衆實相即是般若波羅蜜
復次如色等法分析破裂乃至微塵則無
方無方故無邊無色法無形故無此彼無
此彼故無邊般若波羅蜜亦如是於一切
法分別色乃至微塵分別無色法乃至一
念中不見決定有常樂我淨是故説色無
邊故般若無邊乃至虚空六種亦如是如金
鋼等者如天王所執金鋼無憎無愛隨
所用處無不摧碎諸佛一切智前心此心
中三昧能斷一切結使煩惱顛倒及習皆滅
故名爲如金鋼如金鋼三昧相應智慧觀
一切法皆平等般若波羅蜜觀諸法平等亦
如是何以故般若先觀諸法平等然後得
是三昧諸法無分別者世間凡夫煩惱力故
種種分別諸法得諸法實相則皆破壞變
異是故聖人得般若波羅蜜不隨憶想分
別諸法入空無相無作三昧中若得諸法變
異時則不憂愁以先來不分別取諸法相
故諸法性不可得者一切法皆從因縁和合
生無有無因縁若少因縁而起者若從因
縁生則無自性性者名本有決定實事若
性從因縁和合邊生當知未和合時則無
若先無今從因縁和合有者則知無性若
從因縁而生性者性即是作法性名不相
待不相因常應獨有如是有爲法則無是
故言一切諸法性不可得般若波羅蜜性亦
爾諸法無所有等故者諸法性不可得故衆
因縁亦不可得衆因縁亦不可得故皆是
無所有入無所有中故則皆平等所以者
何有故有分別無故無分別如草香栴檀
香燒時有分別滅時無分別諸法無作者
衆生空法空故則皆無作衆生所作者所謂
十善十不善等法作者所謂火然水流風動
識能識智能知如是法各各自有力無衆
生乃至無知者見者無色等乃至一切種
智先已破破衆生故無作者破法故無所
作但凡夫人顛倒覆故言我有所作諸法
不可思議者色等一切法不得決定若常若
無常若苦若樂若實若空若我若無我若生
滅若不生滅若寂滅若不寂滅若離若不離若
有若無等種種門分別亦如是不可得思
議所以者何是法皆從心中憶想分別生
亦不可決定一切法實性皆過心心數法
出名字語言道如前品説一切諸法平等
一切賢聖不能行不能到是故不可思議
般若波羅蜜亦爾觀是法故生是時薩陀波
崙即於坐上得諸三昧問曰薩陀波崙先
已知諸法空相今種種勤苦住立七歳見曇
無竭得何等利益答曰薩陀波崙先見諸
佛得諸三昧貴重般若波羅蜜生著相
今曇無竭七歳從定起爲説般若破其著
心一切法性自空非般若波羅蜜令其空
是故説諸法等故般若波羅蜜等諸法離
相乃至諸法不可思議故般若不可思議
不令輕賤餘法貴重般若何以故不令
因般若故更生垢著般若波羅蜜雖畢竟
清淨多所饒益復不可取相而生著心
如熱金雖好不可手捉薩陀波崙得是教
化斷般若中著心即得諸法等諸三昧句
句解説散亂心中但有智慧不名三昧今
從師聞已一心思惟名爲三昧攝心不散
智慧變成三昧如風中燈不能照明在靜
室閉門明乃遍照先已欲界心散亂故智慧
力未成就今入攝心中所聞諸法皆名三
昧能破諸煩惱等及魔人民如水寒風未
至未成爲氷則無堅用若成凍氷能有所
蹈得如是等六百萬三昧門薩陀波崙得
聞曇無竭所説法得諸法中大智慧明所
謂種種諸法實相門諸法平等平等是智慧
入薩陀波崙禪定心中變爲三昧今欲説
三昧智慧今世後世果報故爾時佛告須菩
提如我今在大衆中説般若以是相以
是像貎以是名字説般若薩陀波崙從
曇無竭得是三昧於三昧中見十方佛在
大衆中説般若亦如是須菩提薩陀波崙
從是以後深愛樂法故多集諸經廣誦多
聞如阿難佛所説皆能持薩陀波崙亦如是
多聞智慧不可思議如大海水即於是世常
不離佛如是等名爲今世果報捨身常生
有佛國中好修行念佛三昧故乃至夢中初
不離見佛地獄等諸難皆已永絶隨意往
生諸佛國土以其深入般若波羅蜜集無
量功徳故不隨業生薩陀波崙從一佛土
至一佛土供養諸佛度脱衆生集無量
功徳譬如豪貴長者從一會至一會乃
至今在大雷音佛所淨修梵行若有欲
求般若波羅蜜若當如薩陀波崙菩薩
堅正一心不可傾動是故當知般若波羅蜜
因縁故能成就一切功徳者諸菩薩等得
般若者貪欲瞋恚等在家罪垢邪疑戲論
等出家罪垢皆悉除滅得心清淨心清淨故
得一切功徳成就得一切種智者所謂得
阿耨多羅三藐三菩提六波羅蜜者從初
地乃至七地得無生忍法八地九地十地
是深入佛智慧得一切種智成就作佛於
一切法得自在者皆應受持乃至華香妓
樂須菩提雖常樂空行佛共説般若又得
無諍三昧故不應囑累阿難得聞持陀羅
尼又常親近世尊故廣囑累
　大智度論釋囑累品第九十
經爾時佛告阿難於汝意云何佛是汝大師
不汝是佛弟子不阿難言世尊佛是我大
師脩伽陀是我大師我是佛弟子佛言如
是如是我是汝大師汝是我弟子若如弟子
所應作者汝已作竟阿難汝用身口意慈業
供養供給我亦常如我意無有違失阿難我
身現在汝愛敬供養供給心常清淨我滅度
後是一切愛敬供養供給事當愛敬供養般若
波羅蜜乃至第二第三以般若波羅蜜囑累
汝阿難汝莫忘莫失莫作最後斷種人阿
難隨爾所時般若波羅蜜在世當知爾所時
有佛在世説法阿難若有書般若波羅蜜受
持讀誦正憶念爲人廣説恭敬尊重讃歎華
香幡蓋寶衣燈燭種種供養當知是人不離
見佛不離聞法常親近佛佛説般若波羅蜜
已彌勒等諸菩薩摩訶薩慧命須菩提舍利
弗大目犍連摩訶迦葉富樓那彌多隷耶
尼子摩訶倶絺羅摩訶迦旃延阿難等并
一切大衆及一切世間諸天人犍闥婆阿修
羅等聞佛所説皆大歡喜
論問曰佛已斷法愛乃至一切種智涅槃不
著不取相今何以種種因縁囑累是法似
如愛著答曰諸佛大慈悲心從初發意已
來乃至到涅槃門常不捨離於娑羅雙樹
間以金鋼三昧爲衆生碎身如麻米何
況經法多所饒益而不囑累又阿難是未
離欲人未盡知般若波羅蜜力勢果報多
所利益是以慇懃囑累汝當好受持無
令忘失是故佛雖於一切法無憎愛常寂
滅相而囑累是般若問曰阿難是聲聞人
何以以般若波羅蜜囑累而不囑累彌勒
等大菩薩答曰有人言阿難常侍佛左右
供給所須得聞持陀羅尼一聞常不失既
是佛之從弟又多知多識名聞廣普四衆所
依是能隨佛轉法輪第三師佛知舍利弗
壽短早滅度故不囑累又阿難是六神通三
明共解脱五百阿羅漢師能如是多所利
益是故囑累彌勒等諸大菩薩佛滅度後各
各分散至隨所應度衆生國土彌勒還兜
率天上毘摩羅鞊文殊師利亦至所應度衆
生處佛又以是諸菩薩深知般若波羅蜜
力不須苦囑累阿難是聲聞人隨小乘法
是故佛慇懃囑累問曰若爾者法華經諸餘
方等經何以囑累喜王諸菩薩等答曰有人
言是時佛説甚深難信之法聲聞人不在
又如佛説不可思議解脱經五百阿羅漢雖
在佛邊而不聞或時得聞而不能用是
故囑累諸菩薩問曰更有何法甚深勝般
若者而以般若囑累阿難而餘經囑累
菩薩答曰般若波羅蜜非祕密法而法華
等諸經説阿羅漢受決作佛大菩薩能受持
用譬如大藥師能以毒爲藥復次如先説
般若有二種一者共聲聞説二者但爲十方
住十地大菩薩説非九住所聞何況新發
意者復有九地所聞乃至初地所聞各各不
同般若波羅蜜總相是一而深淺有異是故
囑累阿難無咎問曰先見阿閦佛品中囑
累今復囑累有何等異答曰菩薩道有二
種一者般若波羅蜜道二者方便道先囑累
者爲説般若波羅蜜體竟今以説令衆生
得是般若方便竟囑累以是故見阿閦佛
後説漚和拘捨羅品般若波羅蜜中雖有
方便方便中雖有般若波羅蜜而隨多
受名般若與方便本體是一以所用小
異故別説譬如金師以巧方便故以金作
種種異物雖皆是金而各異名菩薩得是
般若波羅蜜實相所謂一切法性空無所有
寂滅相即欲滅度以方便力故不取涅槃
證是時作是念一切法性空涅槃亦空我今
於菩薩功徳未具足不應取證功徳具足
乃可取證是時菩薩以方便力過二地入
菩薩位住菩薩位中知甚深微妙無文字
法引導衆生是名方便復次有方便菩薩
知一切法畢竟空性無所有而能還起善法
行六波羅蜜不隨空若能生四種事若疑
若邪見若入涅槃若作佛以般若有如是
分別若能除邪疑不入涅槃是爲方便
有人言般若波羅蜜多所饒益於大珍寶
聚中最勝佛知滅度後多有怨賊欲毀壞
者品品囑累猶尚無咎何況二處問曰若
囑累何以乃爾慇懃鄭重答曰佛隨世俗法
引導衆生譬如估客主欲遠出他國雖
以財寶囑累於子大價妙寶偏獨慇懃以
其子未識妙寶價重故餘人以估客主是
識寶價人而慇懃囑累必知其貴若聞其
子讃説寶價則不信之佛亦如是復次若
於餘人異衆中讃歎般若囑累人則譏佛
自稱讃法疑而不信自於弟子中囑累則
無嫌復有人言佛上品中説寂滅相無戲
論是一切智是中無有決定法可取則人
以爲無所可貴今慇懃囑累則知佛不著
空法一切衆生中愛念般若無過佛者佛
知般若恩深故貴重是般若而慇懃囑累
有人言佛欲現中道故囑累先説諸法空
以遮有邊今慇懃囑累則破無邊是則中
道若人謂佛貪心愛著此法佛以種種因
縁説般若波羅蜜空相若人謂佛墮斷滅
中是故慇懃囑累如是則離二邊問曰佛
知阿難是弟子何以故問阿難汝是我弟
子不我是汝師不答曰佛有惡弟子須那
刹多羅等有少因縁故作弟子欲於佛
所取射法佛不爲説於是反戒言我非佛
弟子又如須尸摩爲盜法故作弟子如是
等是名字弟子又復外道等謂阿難不得已
而在佛邊阿難曾作外道弟子著草衣求
神仙今以佛是其親族尊重故給侍以如
是等事故於大衆中問阿難汝是我弟子
不若言是眞弟子當隨我勅是故阿難
爲欲令人信故重答佛告阿難弟子所應
作法汝盡具足弟子法者所謂以善身口意
業供給師有弟子心好身口業不稱有弟
子身口業好而心不稱若弟子以善心深
愛樂師身口相稱不惜身命不難懃勞
自捨其心隨師教勅阿難盡具足此事佛
告阿難汝今現在恭敬於我我滅度後恭
敬般若亦當如是問曰般若是諸佛師而
阿難何以不恭敬其師而恭敬佛答曰阿
難雖得初道漏未盡故不深知法實如
佛所知是故佛告阿難汝恭敬般若如恭
敬我復次衆生見佛三十二相八十隨形好
大光明金色身多愛敬般若波羅蜜微妙
甚深無形無色智者能知佛身相好愚智
視之皆無厭足是故佛以身喩般若佛在
世時能自遮魔是故佛告阿難我滅度後好
守護般若問曰一囑累則足何以至三答
曰佛深愛般若波羅蜜故三囑問曰若深
愛者何限於三答曰諸佛常法語不過三
若過三不從執金鋼神則以杵擬之
又執金鋼神意若過三不從則是逆人便
當殺之是故佛問不過三復次若一説猶
緩過三太急似如凡夫貪著者復次受者
心有三種鈍根者至三乃生善心阿難雖
復利根心向聲聞但一身求度是故三告
所以囑累者爲不令法滅故汝當教化
弟子弟子復教餘人展轉相教譬如一燈
復然餘燈其明轉多莫作最後斷種人者
世人有子若不紹繼則名斷種最爲可恥
佛以此喩告阿難汝莫於汝身上令般若
斷絶問曰如先品中明般若波羅蜜説亦不
増不説亦不減畢竟寂滅相今何以言莫
令斷滅譬如虚空誰能滅者答曰般若波
羅蜜雖寂滅無生無滅相如虚空不可戲
論而文字語言書般若波羅蜜經卷爲他人
説是此中般若於此因中而説其果凡人
聞般若波羅蜜微妙即生著心取般若
相分別諸法所謂是善是不善是世間是
涅槃等以分別故於是法中生著心著心
故鬪諍鬪諍故起諸罪業如是人名爲滅
般若波羅蜜佛告阿難汝當如般若波羅
蜜相莫著文字語言教化衆生是名不滅
阿難隨般若在世幾時則知爾許時佛在
世如經中廣説佛慇懃囑累在會衆生有
疑是故佛説囑累因縁所謂有般若在世
則爲佛在所以者何般若波羅蜜是諸佛母
諸佛以法爲師法者即是般若波羅蜜若師
在母在不名爲失利所以者何利本在故
是故説若般若在世佛亦在世又法寶不
離佛寶菩薩有三十二相八十隨形好不
名爲佛得法寶故名爲佛法寶即是般若
波羅蜜如人從佛得利乃至得解脱涅槃
若人於般若中能信行亦以三乘法而入
涅槃是故説般若在世如佛在世説法無
異阿難若有人聽受般若及書持等當知
是人不離見佛聞法親近諸佛問曰有人
重罪三不善業成就聽受書持般若是人
云何當得不離諸佛聞法親近佛不答
曰是事先品中已答所謂聽法者有二種人
一者但聽而不信受行二者聽而信受奉行
如弟子不聽不信受行師語是名不聽
若以一心聽聞信受奉行厭世愛涅槃離
小乘樂大乘作如是聽受是名眞聽誦讀
亦如是正憶念隨如佛意離有無二邊行
於中道如所聞受持及其義解爲他人解
説恭敬尊重供養讃歎花香等初始微薄
乃至正憶念爲他人説其心轉厚功徳轉多
牢固不動若聞師説若見經卷花香等供
養若智者知般若功徳供養者福徳重不
知者供養福徳微薄福徳純厚者轉身不
離見佛聞法親近諸佛福徳微薄者不
言轉身得三福報償衆罪已久後亦必當
得佛此中佛總説福徳純厚微薄漸漸皆當
見十方佛聞佛所説漸漸具足六波羅蜜
皆得作佛佛以佛眼見般若有如是大利
益衆生故慇懃囑累問曰是諸大阿羅漢
已證實際無復憂喜小喜尚無何況大歡
喜答曰諸大阿羅漢雖離三界欲未得一
切智慧故於諸甚深法中猶疑不了是摩
訶般若波羅蜜中了了解説斷除其疑是故
大歡喜復次此諸大弟子已證實際實際
者即是空無相無量無所分別佛以此寂滅
法種種分別名字語言譬喩廣説亦不壞
法性又不與世間相違諸阿羅漢是法中
證故大歡喜佛善説是空無相無量寂滅法
諸餘大衆未悉漏盡信力深故亦大歡喜言
此法能盡我等生死苦令得佛道如是等
無量因縁故大衆皆歡喜問曰若佛囑累阿
難是般若波羅蜜佛般涅槃後阿難共大迦
葉結集三藏此中何以不説答曰摩訶衍
甚深難信難解難行佛在世時有諸比丘
聞摩訶衍不信不解故從坐而去何況佛
般涅槃後以是故不説復次三藏正有三
十萬偈并爲九百六十萬言摩訶衍甚多無
量無限如此中般若波羅蜜品有二萬二
千偈大般若品有十萬偈諸龍王阿修羅王
諸天宮中有千億萬偈等所以者何此諸天
龍神壽命長久識念力強故今此世人壽命
短促識念力薄小般若波羅蜜品尚不能
讀何況多者諸餘大菩薩所知般若波羅蜜
無量無限何以故佛非但一身所説無量
世中或變化作無數身是故所説無量又
有不可思議解脱經十萬偈諸佛本起經寶
雲經大雲經法雲經各各十萬偈法華經華
手經大悲經方便經龍王問經阿修羅王問經
等諸大經無量無邊如大海中寶云何可
入三藏中小物應在大中大物不得入
小若欲問應言小乘何以不在摩訶衍中
摩訶衍能兼小乘法故是故不應如汝所
問復次有人言如摩訶迦葉將諸比丘在
耆闍崛山中集三藏佛滅度後文殊尸利彌
勒諸大菩薩亦將阿難集是摩訶衍又阿
難知籌量衆生志業大小是故不於聲聞
人中説摩訶衍説則錯亂無所成辦佛法
皆是一種一味所謂苦盡解脱味此解脱味
有二種一者但自爲身二者兼爲一切衆
生雖倶求一解脱門而有自利利人之異
是故有大小乘差別爲是二種人故佛口
所説以文字語言分爲二種三藏是聲聞法
摩訶衍是大乘法復次佛在世時無有三藏
名但有持修多羅比丘持毘尼比丘持摩
多羅迦比丘修多羅者是四阿鋡中經名
摩訶衍中經名修多羅有二分一者四阿含
中修多羅二者摩訶衍經名爲大修多羅入
二分亦大乘亦小乘二百五十戒如是等
名爲修多羅毘尼名比丘作罪佛結戒應
行是不應行是作是事得是罪略説有
八十部亦有二分一者摩偸羅國毘尼含阿
波陀那本生有八十部二者罽賓國毘泥
除却本生阿波陀那但取要用作十部有
八十部毘婆沙解釋是故知摩訶般若波羅
蜜經等在修多羅經中以經大事異故別
説是故不在集三藏中
　　究摩羅耆婆法師以秦弘始三年歳在
辛丑十二月二十日至長安四年夏
於逍遙園中西門閣上爲姚天王出此
釋論七年十二月二十七日乃訖其中兼
出經本禪經戒律百論禪法要解向五十
萬言并此釋論一百五十萬言論初品
三十四卷解釋一品是全論具本二
品已下法師略之取其足以開釋文意
而已不復備其廣釋得此百卷若盡出
之將十倍於此
大智度論卷第一百