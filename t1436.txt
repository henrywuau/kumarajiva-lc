十誦比丘波羅提木叉戒本
　姚秦三藏鳩摩羅什譯　
大徳僧聽冬時一月過少一夜餘有一夜三
月在老死至近佛法欲滅諸大徳爲得道
故一心勤精進所以者何諸佛一心勤精進
故得阿耨多羅三藐三菩提何況餘善道法
未受具戒者已出僧今和合先作何事一
人
應言布
薩説戒諸大徳不來諸比丘説欲及清淨
　　　　合十指爪掌　供養釋師子　　　　
　　　　我今欲説戒　僧當一心聽　　　　
　　　　乃至小罪中　心應大怖畏　　　　
　　　　有罪一心悔　後更莫復犯　　　　
　　　　心馬馳惡道　放逸難禁制　　　　
　　　　佛説切戒行　亦如利轡勒　　　　
　　　　佛口説教誡　善者能信受　　　　
　　　　是人馬調順　能破煩惱軍　　　　
　　　　若不受教勅　亦不愛樂戒　　　　
　　　　是人馬不調　沒在煩惱軍　　　　
　　　　若人守護戒　如犛牛愛尾　　　　
　　　　繋心不放逸　亦如猴著鎖　　　　
　　　　日夜常精進　求實智慧故　　　　
　　　　是人佛法中　能得清淨命
大徳僧聽今十五日布薩説波羅提木叉
若僧時到僧忍聽僧一心作布薩説波羅提
木叉白如是
諸大徳今共作布薩説波羅提木叉僧一心
善聽有罪者發露無罪者默然默然故當知
諸大徳清淨如一一比丘問答是比丘衆中
三唱亦如是若有比丘如是比丘衆中第三
唱憶有罪不發露得故妄語罪諸大徳故妄
語罪佛説遮道法比丘於此中欲求清淨憶
有罪應發露發露則安隱不發露罪益深諸
大徳已説波羅提木叉序今問諸大徳是中
清淨不第二第三亦如是問是中清淨不」
諸大徳是中清淨默然故是事如是持
諸大徳是四波羅夷法半月半月波羅提木
叉中説
若比丘共諸比丘入戒法中不還戒戒羸不
出行婬法乃至共畜生是比丘得波羅夷罪
不應共事
若比丘若聚落中若空地不與取名盜物如
不與物取故若王若王等若捉若殺若縛若
擯若輸金罪若如是言咄汝小兒汝癡
汝賊如是相比丘不與物取是比丘得波羅
夷罪不應共事
若比丘若人若似人故自手奪命若自持
刀與若教人持與若教死若讃死若如是
語咄人用惡活爲死勝生隨彼心樂死種
種因縁教死讃死是人因是事死是比丘得
波羅夷罪不應共事
若比丘空無所有不知不見過人法聖利滿
足若知若見作是語我如是知如是見是
比丘後時若問若不問爲出罪求清淨故作
是言我不知言知不見言見空誑妄語是
比丘得波羅夷罪不應共事除増上慢
諸大徳已説四波羅夷法若比丘犯一一法
是比丘不得共住不得共事如前後亦如是
是比丘得波羅夷罪不應共事今問諸大徳
是中清淨不第二第三亦如是問是中清
淨不諸大徳是中清淨默然故是事如是
持
諸大徳是十三僧伽婆尸沙法半月半月波
羅提木叉中説
若比丘故出精是比丘僧伽婆尸沙除夢
中
若比丘婬亂變心與女人身共合若捉手若
捉臂若捉髮若捉一一身分若上若下摩
著細滑僧伽婆尸沙
若比丘婬亂變心婬欲麁惡不善語呼女人
如年少男女相僧伽婆尸沙
若比丘婬亂變心於女人前讃自供養己
身語姉妹如我等比丘持戒斷婬欲行善
法姉妹婬欲法供養是第一供養僧伽婆尸
沙
若比丘行媒法持男意至女邊持女意至男
邊若爲婦事若私通事乃至一交會時僧伽
婆尸沙
若比丘無主爲身自乞欲作房應量作是房
量長十二佛磔手内廣七磔手是比丘應
將諸比丘示作房處無難處非妨處諸比丘
應示作房處無難處非妨處若比丘難處妨
處自乞作房無主爲身亦不將諸比丘示作
房處亦過量僧伽婆尸沙
若比丘有主自爲欲作大房是比丘應將諸
比丘示作房處無難處非妨處諸比丘應示
作房處無難處非妨處若難處妨處有主
爲身作大房亦不將諸比丘示作房處僧伽
婆尸沙
若比丘瞋瞋故不喜清淨無罪比丘以無根
波羅夷法謗欲破彼比丘淨行是比丘後時
若撿校若不撿校知是事無根無根故是
比丘住瞋法語諸比丘言我瞋故如是語
僧伽婆尸沙
若比丘瞋瞋故不喜異分異分事中取片若
似片法非波羅夷比丘以波羅夷法謗欲破
彼比丘淨行是比丘後時若撿校若不撿校
知是異分異分事中取片若似片法是比丘
住瞋法語諸比丘言我瞋故如是語僧伽
婆尸沙
若比丘爲破和合僧故懃方便若受破縁事
故共諍諸比丘應諫是比丘大徳莫爲破和
合僧故懃方便亦莫受破縁事故共諍大
徳當與僧同事何以故僧和合歡喜不諍
一心一學如水乳合安樂行大徳捨是破僧
因縁事諸比丘如是諫時若堅持是事不
捨諸比丘應第二第三諫捨是事好若不
捨者僧伽婆尸沙
是爲破和合僧故懃方便是比丘有餘比丘
親厚同意別異語若一若二若衆多是同意
比丘語諸比丘大徳是事中莫諫是比丘
何以故是法語比丘善語比丘是比丘説法
不説非法説善不説不善
是比丘知説非不知説是比丘所説皆是我
等心所欲
是比丘欲忍可事我等亦欲忍可諸比丘應
如是諫是同意比丘大徳莫作是語是法語
比丘善語比丘是比丘説法不説非法説善
不説不善
是比丘知説非不知説是比丘所説皆是我
等心所欲是比丘欲忍可事我等亦欲忍可
大徳莫樂助破僧事當樂助和合僧何以
故僧和合歡喜不諍一心一學如水乳合
安樂行諸大徳當捨破僧同意別異語是同
意比丘諸比丘如是諫時若堅持是事不捨
諸比丘應第二第三諫捨是事好若不捨僧
伽婆尸沙
若比丘依止城若聚落住是諸比丘行惡
行汚他家皆見聞知諸比丘應如是諫是
諸比丘大徳汝等行惡行汚他家皆見聞
知諸大徳汝等出去不應是中住是比丘
語諸比丘言諸大徳諸比丘隨愛瞋怖癡
何以故有如是同罪比丘有驅者有不驅者
諸比丘應語是比丘諸大徳莫作是語諸
比丘隨愛瞋怖癡有如是同罪比丘有驅者
有不驅者何以故諸比丘不隨愛瞋怖癡
諸大徳汝等行惡行汚他家皆見聞知諸大
徳捨是愛瞋怖癡語汝等出去不應是中
住是同意比丘諸比丘如是諫時若堅持是
事不捨諸比丘應第二第三諫捨是事好
若不捨僧伽婆尸沙
有一比丘惡性難共語諸比丘應如法如善
説所犯波羅提木叉中事自身作不可共語
如是言諸大徳汝等莫語我若好若醜我亦
不語諸大徳若好若醜諸大徳不須諫我諸
比丘應諫彼比丘大徳諸比丘如法如善説
所犯波羅提木叉中事汝莫自身作不可共
語汝身當作可共語大徳當爲諸比丘説如
法如善諸比丘亦當爲大徳説如法如善何
以故諸如來衆得如是増長所謂共説共
諫共罪中出故大徳捨是自身作不可共語
業諸比丘如是諫時若堅持是事不捨諸比
丘應第二第三諫捨是事好若不捨僧伽婆
尸沙
諸大徳已説十三僧伽婆尸沙法九初犯罪
四乃至三諫諸罪中若比丘犯一一罪知故
覆藏隨幾時應強令行波利婆沙行波利婆
沙已是比丘應僧中六日六夜行摩那埵行
摩那埵已次到阿浮訶那如法作已諸比
丘心喜二十比丘僧中應出罪若少一人不
滿二十衆欲出是比丘罪是比丘罪不得
出諸比丘亦可訶是法應爾今問諸大徳
是中清淨不第二第三
亦如是問諸大徳是中清淨默然
故是事如是持
諸大徳是二不定法半月半月波羅提木叉
中説
若比丘共一女人獨屏覆處可婬處坐可
信優婆夷是比丘應三法中若一一法説
若波羅夷若僧伽婆尸沙若波夜提若比丘
自言我坐是處應三法中隨所説法治若波
羅夷若僧伽婆尸沙若波夜提隨可信優婆
夷所説種種餘法治是比丘是初不定法
若比丘共一女人非屏覆處不可婬處坐
是比丘與女人説麁惡婬欲語可信優婆夷
二法中一一法説若僧伽婆尸沙若波夜
提若比丘自言我坐是處應二法中隨所説
法治若僧伽婆尸沙若波夜提隨可信優婆
夷所説種種餘法治是比丘是二不定法
諸大徳已説二不定法今問諸大徳是中
清淨不第二第三
亦如是問諸大徳是中清淨默然故是
事如是持
諸大徳是三十尼薩耆波夜提法半月半月
波羅提木叉中説
若比丘三衣具足訖迦絺那衣時長衣乃
至十日應畜若過畜尼薩耆波夜提
若比丘三衣具足訖迦絺那衣時三衣中
若離一一衣餘處宿尼薩耆波夜提除僧羯
磨
若比丘三衣具足訖迦絺那衣時若得非
時衣是比丘若須衣得自手取物應疾作比
丘衣畜若得足者好若不足若知更有得處
若爲滿故是比丘是衣乃至一月應畜若過
一月畜尼薩耆波夜提
若比丘從非親里比丘尼邊取衣尼薩耆波
夜提除貿易
若比丘使非親里比丘尼浣故衣若染若打
尼薩耆波夜提
若比丘從非親里居士若居士婦乞衣得
者尼薩耆波夜提
除因縁因縁者奪衣失衣燒衣濡衣是名
因縁
若比丘奪衣失衣燒衣漂衣從非親里居
士若居士婦乞衣若非親里居士若居士婦
自恣多與衣是比丘若欲取乃至上下衣應




受若過受尼薩耆波夜提
若比丘非親里居士若居士婦爲辦衣價念
言我如是如是衣價買如是如是衣與某
甲比丘是比丘先不自恣爲好衣故少作
因縁便到非親里居士若居士婦所作如
是言汝等善哉辦如是如是衣價買如是
如是衣與我爲好故若得是衣尼薩耆波
夜提
若比丘非親里居士若居士婦各各辦衣價
念言我如是如是衣價買如是如是衣與
某甲比丘是比丘先不自恣請爲好衣故少
作因縁便到非親里居士若居士婦所作如
是言汝等善哉辦如是如是衣價買合作一
衣與我爲好故若得是衣尼薩耆波夜提」
若比丘若王若王臣若婆羅門若居士遣
使送衣價是使到是比丘所語是比丘言大
徳知不是衣價若王若王臣若婆羅門若居
士所送大徳受是衣價是比丘應語使如是
言諸比丘法不應受衣價我曹須衣時得
清淨衣應自手取物疾作衣畜使語比丘
言大徳有執事人常能爲諸比丘執事不
須衣比丘應示使執事人若守僧房人若優
婆塞應語言是人等常能爲諸比丘執事
使向執事人所語執事人言善哉執事如
是如是衣價買作如是如是衣與某甲比
丘是比丘須衣時至當來當與衣使若自勸
喩若使人勸喩已還到比丘所到已白言
大徳所示執事人我勸喩作已大徳須衣時
往取當與大徳衣須衣比丘應到執事所索
衣作是言我須衣我須衣第二第三亦如
是索若得衣者好若不得第四第五極至第
六在執事前默然立若第四第五極至第六
在執事前立得衣者好若不得爲得衣
故過是求若得是衣尼薩耆波夜提
若不得衣隨衣價來處若自去若遣使應如
是言汝爲某甲比丘送衣價是比丘於汝衣
價竟不得用汝自知財莫使失是事法爾
若比丘新憍奢耶作敷具尼薩耆波夜提
若比丘純黒羺羊毛作新敷具尼薩耆波夜
提
若比丘欲作新敷具應用二分純黒羺羊
毛第三分白第四分下若比丘不用二分純
黒羺羊毛第三分白第四分下作新敷具尼
薩耆波夜提
若比丘欲作新敷具故敷具必應滿六年
畜若比丘六年内故敷具
若捨若不捨更作新敷具尼薩耆波夜提除
僧羯磨
若比丘欲作新尼師壇故尼師壇四邊各取
一修伽陀磔手爲壞好色故若比丘不取故
尼師壇四邊各一修伽陀磔手壞色爲好故
尼薩耆波夜提
若比丘行道中得羺羊毛欲受是比丘應自
手取乃至三由旬若無代過擔者尼薩耆
波夜提
若比丘使非親里比丘尼浣染擘羺羊毛尼
薩耆波夜提
若比丘自手取金銀若使人取若教他取尼
薩耆波夜提
若比丘以金銀買種種物尼薩耆波夜提
若比丘種種販賣尼薩耆波夜提
若比丘畜長鉢得至十日若過畜尼薩耆
波夜提
若比丘所用鉢不滿五綴更乞新鉢爲好
故尼薩耆波夜提
是比丘是鉢應比丘衆中捨是比丘衆中最
下鉢應與應如是教汝比丘受是鉢乃至破
是事法爾
若比丘自乞縷使非親里織師織尼薩耆波
夜提
若比丘非親里居士若居士婦使織師爲比
丘織作衣是比丘先不自恣請爲好衣故少
作因縁往到織師所語織師言汝知不此
衣爲我作汝好織令緻廣我或當與汝少物
是比丘若自勸喩若使人勸喩已後時與少
物乃至一食若一食具若一食直爲得衣
故若得是衣尼薩耆波夜提
若比丘與他比丘衣後瞋恚忿心不喜若
自奪若使人奪作是言汝比丘還我衣來
不與汝尼薩耆波夜提是比丘應諸比丘前
捨是衣
若比丘十日未至自恣得急施衣是比丘若
須衣得自手取物乃至衣時應畜若過畜尼
薩耆波夜提
若比丘夏三月過有閏未滿八月若阿蘭
若比丘在阿蘭若處住意有疑恐怖畏難
若是比丘欲三衣中若一一衣著舍内
若有因縁出界故離衣宿極至六夜若過宿
尼薩耆波夜提
若比丘春殘一月比丘應求雨浴衣半
月應畜若比丘春殘一月内求雨浴衣過
半月畜尼薩耆波夜提
若比丘知檀越欲與僧物自迴向己尼薩耆
波夜提
若比丘佛聽諸病比丘服四種含消藥酥
油蜜石蜜是藥病比丘殘共宿極至七日應
服若過七日尼薩耆波夜提
諸大徳已説三十尼薩耆波夜提法今問諸
大徳是中清淨不第二第三
亦如是問諸大徳是中清
淨默然故是事如是持
諸大徳是九十波夜提法半月半月波羅提
木叉中説
若比丘故妄語波夜提
若比丘毀訾語波夜提
若比丘兩舌鬪他比丘者波夜提
若比丘知僧如法斷事竟還更發起波夜
提
若比丘爲女人説法若過五六語波夜提
除有智男子
若比丘以闡陀偈句教未受具戒人者波
夜提
若比丘未受具戒人前自爲身説過人法若
知若見自稱言我如是知如是見乃至實波
夜提
若比丘知他比丘麁罪向未受具戒人説
波夜提除僧羯磨
若比丘先歡喜聽後如是言諸比丘隨親
厚迴僧物與波夜提
若比丘説戒時作是言何用説是雜碎戒
爲半月半月波羅提木叉中説説是戒
故諸比丘心悔心壞心惱心熱憂愁不樂
生反戒心作是輕呵戒者波夜提
若比丘殺衆草木波夜提
若比丘嫌罵波夜提
若比丘不隨問答惱他波夜提
若比丘僧臥具若坐床若臥床若鉤縶若
坐臥具露地若自敷若使人敷是中若坐若
臥去時不自擧不教人擧波夜提
若比丘比丘房舍中敷臥具若自敷若使人
敷是中若坐若臥去時不自擧不教人擧波
夜提
若比丘比丘房舍中瞋恚忿心不喜若自挽
出若使人挽出如是言出去滅去汝不應是
中住是因縁故不異波夜提
若比丘比丘房舍中知諸比丘先安住敷臥
具竟後來強以臥具若自敷若使人敷作是
念若不樂者自當出去是因縁故不異波夜
提
若比丘比丘重閣上若尖脚坐床若臥床
用力若坐若臥波夜提
若比丘知水有蟲若自澆草土若使人澆波
夜提
若比丘欲作大房舍從戸牖平地邊漸次若
二若三壘令堅牢若過壘波夜提
若比丘僧不差教誡比丘尼波夜提
若比丘僧雖差教誡比丘尼是比丘乃至日
沒時波夜提
若比丘如是語爲供養利故諸比丘教化
比丘尼波夜提
若比丘與比丘尼議共道行乃至到一聚
落波夜提除因縁因縁者若多伴所行道
有疑怖畏是名因縁
若比丘與比丘尼議共載船若上水若下
水波夜提除直度
若比丘與非親里比丘尼衣波夜提
若比丘與非親里比丘尼作衣波夜提
若比丘共比丘尼獨屏覆處坐波夜提
若比丘共女人獨露處坐波夜提
若比丘知比丘尼讃因縁得食食波夜提除
先白衣時善因縁
若比丘數數食波夜提除因縁因縁者病時
布施衣時是名因縁
若比丘施一食處無病比丘應一食若過
一食波夜提
若比丘到白衣家自恣多與若餅若麨諸
比丘若須若二若三鉢應受若過是取波
夜提二三鉢受已出外應與餘善比丘是
事法爾
若比丘食竟不受殘食法若食波夜提
若比丘知他比丘食竟不受殘食法強勸自
恣多與飮食如是言比丘食爲惱故作是
念令是比丘乃至少許時得惱是因縁故不
異波夜提
若比丘別衆食波夜提除因縁因縁者病
時作衣時欲道行時欲船上行時大會時
外道沙門施食時是名因縁
若比丘非時食波夜提
若比丘殘宿食食波夜提
若比丘不受飮食著口中波夜提除水及楊
枝
若比丘諸家中如是美食乳酪生酥熟酥
油魚肉脯若比丘無病如是美食爲身索波
夜提
若比丘知水有蟲取用波夜提
若比丘食家中臥處坐波夜提
若比丘食家中獨與一女人臥處強坐波夜
提
若比丘裸形外道若出家男若出家女自
手與食波夜提
若比丘軍發行往觀波夜提除因縁
若比丘有因縁到軍中乃至二宿應住若過
宿波夜提
若比丘乃至二宿軍中住觀軍發行主將幢
麾軍陣合戰波夜提
若比丘瞋他比丘恚忿不喜手打波夜提
若比丘瞋他比丘恚忿不憙手搏波夜提
若比丘知他比丘麁罪覆藏乃至一宿波
夜提
若比丘語彼比丘大徳來至諸家使與汝
多美飮食是比丘不使與彼比丘食如是
言汝去共汝若坐若語不樂我獨坐獨語樂
欲令惱故作是念令是比丘乃至少時得
惱是因縁故不異波夜提
若比丘無病欲露地自炙若草木牛屎糞
掃若自燒若使人燒波夜提
若比丘如法僧事與欲竟後更呵波夜提
若比丘未受具戒人共一房宿過二夜波夜
提
若比丘作是言我如是知佛法義行障道法
不能障道是比丘諸比丘應如是諫汝大
徳莫作是語我如是知佛法義行障道法不
能障道汝莫謗佛莫誣佛謗佛不善佛不作
是語佛種種因縁説行障道法實障道汝
大徳捨是惡邪見是比丘諸比丘如是諫
時若堅持是事不捨
諸比丘應第二第三諫捨是事好若不捨
波夜提
若比丘知是人如是語不如法悔不捨惡邪
見故擯若畜使共事若語共宿波夜提
若有沙彌作是言我如是知佛法義行諸欲
不能障道是沙彌諸比丘應如是教汝沙彌
莫作是語我如是知佛法義行諸欲不能障
道汝莫謗佛莫誣佛謗佛不善佛不作是語
佛種種因縁説行諸欲能障道汝沙彌捨是
惡邪見是沙彌諸比丘如是教時若堅持
不捨
諸比丘應第二第三教捨是事好若不
捨者諸比丘應如是語汝沙彌從今日
不應言佛是我師亦不應隨諸比丘後行諸
餘沙彌得共比丘乃至一宿兩宿汝亦無
是事癡人出去滅去莫此中住若比丘知
是擯沙彌若畜使一房舍宿波夜提
若比丘若寶若名寶若自取若語取是物
波夜提除僧房内若住處内若寶若名寶
僧房内住處内如是生心是誰有是主取
去是事法爾
若比丘得新衣應三種壞色一一壞色若
青若泥若木蘭
若比丘三種壞色中不一一壞色若青若泥
若木蘭作新衣波夜提
若比丘半月内浴波夜提除因縁因縁者
春殘一月半夏初一月是二月半名熱時
除病時風時雨時作時行路時是名因縁
若比丘故奪畜生命波夜提
若比丘故令他比丘心疑作是念令是比丘
乃至少時得惱是因縁故不異波夜提
若比丘指痛挃波夜提
若比丘水中戲波夜提
若比丘共女人一房舍宿波夜提
若比丘自恐怖他比丘若使人恐怖乃至戲
笑波夜提
若比丘他比丘若鉢若衣若戸鉤𨷲若革屣
若針筒如是一一生活具若自藏若使人藏
乃至戲笑波夜提
若比丘與比丘比丘尼式叉摩那沙彌沙彌
尼衣輒還用波夜提





若比丘無根僧伽婆尸沙法謗他比丘波
夜提
若比丘與女人議共道行乃至到一聚落波
夜提
若比丘與賊衆議共道行乃至到一聚落波
夜提七
十
若比丘不滿二十歳人與受具足戒波夜
提是人不得戒諸比丘亦可呵是事法爾
若比丘自手掘地若使人掘若指示言掘
是波夜提
若比丘受四月自恣請過是受者波夜提
除常自恣請除數數自恣請除獨自恣請
若比丘説戒時如是言我今未學是戒先
當問諸比丘誦修多羅毘尼阿毘曇者波夜
提
若比丘欲得法利是波羅提木叉中應學
亦應問諸比丘誦修多羅毘尼阿毘曇者應
如是言諸大徳是語有何義是事法爾
若比丘共諸比丘鬪亂諍訟時屏處默然立
聽作是念諸比丘所説我當憶持波夜提
若比丘僧斷事時默然起去波夜提
若比丘輕他比丘波夜提
若比丘飮酒波夜提
若比丘非時入聚落不白善比丘波夜提
除因縁
若比丘請食食前食後行至餘家波夜提
若比丘刹帝利王水澆頂夜未曉未藏寶若
門藝門藝邊過波夜提除大因縁
若比丘説戒時如是言我今始知是法半月
半月入戒經中説諸比丘知是比丘乃至若
二若三説戒中坐何況多是比丘不以不知
故得脱隨所犯罪如法治應呵令厭汝大徳
汝失無利汝不善汝説戒時不敬説戒不
作是念實有是事不貴重不著心中不一心
念不攝耳聽法從彼事波夜提
若比丘若骨若齒若角作針筒波夜提
若比丘欲作坐床若臥床足應高八指除
入梐若過作波夜提
若比丘自以兜羅綿貯褥若使人貯波夜
提
若比丘欲作雨浴衣應料量是中量長六修
伽陀磔手廣二修伽陀磔手半若過作波
夜提
若比丘欲作覆身衣應料量是中量長四修
伽陀磔手廣二修伽陀磔手半若過作波
夜提
若比丘欲作尼師壇應料量是中量長二修
伽陀磔手廣一修伽陀磔手半若益一磔手
縷若過作波夜提
若比丘佛衣等量作衣若過佛衣量波夜提
是中佛衣量長九修伽陀磔手廣六修伽陀
磔手是名佛衣量
諸大徳已説九十波夜提法今問諸大徳是
中清淨不第二第三
亦如是問諸大徳是中清淨默然
故是事如是持
諸大徳是四波羅提提舍尼法半月半月波
羅提木叉中説
若比丘無病白衣家内非親里比丘尼邊自
手受食是比丘應諸比丘邊出罪如是言諸
大徳我墮可呵法所不應作是可出法我今
出是第一波羅提提舍尼法
有諸比丘白衣家請食是中一比丘尼立指
示與是比丘飯與是比丘羹諸比丘應語
是比丘尼小住姉妹待諸比丘食竟若諸比
丘中乃至無一比丘能語是比丘尼姉妹小
住待諸比丘食竟是比丘應餘比丘邊出罪
如是言諸大徳我墮可呵法所不應作是可
出法我今出是第二波羅提提舍尼法
有諸學家中僧作學家羯磨若比丘知是學
家中僧作學家羯磨先不請後來自手受
飯食是比丘應餘比丘邊出罪如是言大徳
我墮可呵法所不應作是可出法我今出是
第三波羅提提舍尼法
有僧阿蘭若處住有疑怖畏若比丘先
知如是阿蘭若住處有疑怖畏僧亦不
作羯磨不精舍外受飮食精舍内受飮食
是比丘應餘比丘邊出罪如是言大徳我
墮可呵法所不應作是可出法我今出是第
四波羅提提舍尼法
諸大徳已説四波羅提提舍尼法今問諸大
徳是中清淨不第二第三
赤如是問諸大徳是中清淨
默然故是事如是持
諸大徳是衆學法半月半月波羅提木叉
中説
不高著内衣應當學
不下著内衣應當學
不參差著内衣應當學
不如釿頭著内衣應當學
不如多羅葉著内衣應當學
不如象鼻著内衣應當學
不如麨團著内衣應當學
不細襵著内衣應當學
不如兩耳著内衣應當學
不生起著内衣應當學
不細生踈著内衣應當學
周齊著内衣應當學
不高被衣應當學
不下被衣應當學
不參差被衣應當學
齊整被衣應當學
好覆身入白衣舍應當學
好覆身白衣舍坐應當學
善好入白衣舍應當學
善好白衣舍坐應當學
不眄視入白衣舍應當學
不眄視白衣舍坐應當學
不嗅入白衣舍應當學
不嗅白衣舍坐應當學
不自大入白衣舍應當學
不自大白衣舍坐應當學
小聲入白衣舍應當學
小聲白衣舍坐應當學
不胡跪入白衣舍應當學
不胡跪白衣舍坐應當學
不覆頭入白衣舍應當學
不覆頭白衣舍坐應當學
不襆頭入白衣舍應當學
不襆頭白衣舍坐應當學
不扠腰入白衣舍應當學
不扠腰白衣舍坐應當學
不現胸入白衣舍應當學
不現胸白衣舍坐應當學
不現脇入白衣舍應當學四
十
不現脇白衣舍坐應當學
不反抄衣入白衣舍應當學
不反抄衣白衣舍坐應當學
不左右抄衣入白衣舍應當學
不左右抄衣白衣舍坐應當學
不放衣掉入白衣舍應當學
不放衣掉白衣舍坐應當學
不掉臂入白衣舍應當學
不掉臂白衣舍坐應當學
不搖肩入白衣舍應當學五
十
不搖肩白衣舍坐應當學
不搖頭入白衣舍應當學
不搖頭白衣舍坐應當學
不搖身入白衣舍應當學
不搖身白衣舍坐應當學
不携手入白衣舍應當學
不携手白衣舍坐應當學
不躄行入白衣舍應當學
不躄行白衣舍坐應當學
不累脚入白衣舍應當學
不累脚白衣舍坐應當學
不掌扶頬白衣舍坐爲白衣笑故應當學」
一心受飯應當學
一心受羹應當學
不溢鉢受飯食應當學
羹飯等食應當學
不偏刳食應當學
不鉢中擇好飯食應當學
不大摶飯食應當學
摶飯可口食應當學
不張口待飯食應當學
不含食語應當學
不噛半食應當學
不嚼食作聲食應當學
不全呑食食應當學
不味咽食食應當學
不吐舌食應當學
不嗅食食應當學
不舐手食應當學
不指抆鉢食應當學
不棄飯食應當學
不振手食應當學
不汚手受食器應當學
不得以飯覆羹更望得應當學
不病不得爲身索羹飯應當學
不得嫉心看比坐鉢中應當學
一心觀鉢食應當學
次第食應當學
不應洗鉢水棄白衣舍内除語檀越應當學」
人騎馬不應爲説法除病應當學
人在前比丘在後不應爲説法除病應當學」
人在道中比丘在道外不應爲説法除病
應當學
人在高比丘在下不應爲説法除病應當
學
人坐比丘立不應爲説法除病應當學
人臥比丘坐不應爲説法除病應當學
人覆頭不應爲説法除病應當學
人襆頭不應爲説法除病應當學
人扠腰不應爲説法除病應當學
人現胸不應爲説法除病應當學
人現脇不應爲説法除病應當學一
百
人反抄衣不應爲説法除病應當學
人左右反抄衣不應爲説法除病應當學
人放衣掉不應爲説法除病應當學
人著屐不應爲説法除病應當學
人著革屣不應爲説法除病應當學
人捉杖不應爲説法除病應當學
人捉蓋不應爲説法除病應當學
人捉五尺刀不應爲説法除病應當學
人捉小刀不應爲説法除病應當學
人捉弓箭種種器杖不應爲説法除病應
當學
不應生草上大小便涕唾除病應當學
不應淨用水中大小便涕唾除病應當學
不應立大小便除病應當學
樹過人不應上除大因縁應當學
諸大徳已説衆學法今問諸大徳是中清
淨不第二第三
亦如是問諸大徳是中清淨默然故是事
如是持
諸大徳是七滅諍法半月半月波羅提木叉
中説
應與現前毘尼人當與現前毘尼
應與憶念毘尼人當與憶念毘尼
應與不癡毘尼人當與不癡毘尼
應與自言治人當與自言治
應與覓罪相人當與覓罪相
應與多覓罪相人當與多覓罪相
種種僧中諍事起如草布地除滅應當學」
諸大徳已説七滅諍法今問諸大徳是中
清淨不第二第三
亦如是問諸大徳是中清淨默然故是
事如是持
諸大徳已説戒序已説四波羅夷法已説
十三僧伽婆尸沙法已説二不定法已説三
十尼薩耆波夜提法已説九十波夜提法已
説四波羅提提舍尼法已説衆學法已説七
滅諍法是事入佛戒經中半月半月波羅
提木叉中説及餘隨道戒法中是中諸大
徳一心歡喜不諍如水乳合安樂行應當
學
毘婆尸佛如來無所著等正覺爲六百二十
萬比丘前後圍遶説是戒經
　　　　忍辱第一道　涅槃佛稱最　　　　
　　　　出家惱他人　不名爲沙門
尸棄佛如來無所著等正覺爲八十萬比丘
前後圍遶説是戒經
　　　　譬如明眼人　能避險惡道　　　　
　　　　世有聰明人　能遠離諸惡
毘鉢施佛如來無所著等正覺爲十萬比丘
前後圍遶説是戒經
　　　　不惱不説過　如戒所説行　　　　
　　　　飯食知節量　常樂在閑處　　　　
　　　　心淨樂精進　是名諸佛教
拘留孫佛如來無所著等正覺爲四萬比
丘前後圍遶説是戒經
　　　　譬如蜂採花　不壞色與香　　　　
　　　　但取其味去　比丘入聚落　　　　
　　　　不破壞他事　不觀作不作　　　　
　　　　但自觀身行　諦視善不善
拘那含佛如來無所著等正覺爲三萬比丘
前後圍遶説是戒經
　　　　欲得好心莫放逸　聖人善法當懃學　　　　
　　　　若有知寂一心人　乃能無復憂愁患
迦葉佛如來無所著等正覺爲二萬比丘前
後圍遶説是戒經
　　　　一切惡莫作　當具足善法　　　　
　　　　自淨其志意　是名諸佛教
我釋迦牟尼佛如來無所著等正覺爲千二
百五十未曾有僧前後圍遶説是戒經
　　　　護身爲善哉　能護口亦善　　　　
　　　　護意爲善哉　護一切亦善　　　　
　　　　比丘護一切　便得離衆惡　　　　
　　　　比丘守口意　身不犯衆惡　　　　
　　　　是三業道淨　得聖所得道
　　　　若人撾罵不還報　於嫌恨人心不恨　　　　
　　　　於瞋人中心常淨　見人爲惡自不作
　　　　七佛爲世尊　能救護世間　　　　
　　　　所可説戒經　我已廣説竟　　　　
　　　　諸佛及弟子　恭敬是戒經　　　　
　　　　恭敬戒經已　各各相恭敬　　　　
　　　　慚愧得具足　能得無爲道　　　　
　　　　已説戒經竟　僧一心布薩
十誦比丘波羅提木叉戒本