百論卷上
　提婆菩薩造　婆藪開士釋
姚秦三藏鳩摩羅什譯　
捨罪福品第一
　　　　頂禮佛足哀世尊　於無量劫荷衆苦　　　　
　　　　煩惱已盡習亦除　梵釋龍神咸恭敬　　　　
　　　　亦禮無上照世法　能淨瑕穢止戲論　　　　
　　　　諸佛世尊之所説　并及八輩應眞僧
外曰偈言世尊之所説何等是世尊内曰汝
何故生如是疑外曰種種説世尊相故生
疑有人言葦紐天秦言徧
勝天名世尊又言
摩醯首羅天秦言大
自在天名世尊又言迦毘羅
優樓迦勒沙婆等仙人皆名世尊汝何以獨
言佛爲世尊是故生疑内曰佛知諸法實
相明了無礙又能説深淨法是故獨稱佛
爲世尊外曰諸餘導師亦能明了諸法相
亦能説深淨法如迦毘羅弟子誦僧佉經
説諸善法總相別相於二十五諦中淨覺
分是名善法優樓迦弟子誦衞世師經言
於六諦求那諦中日三洗再供養火等和
合生神分善法勒沙婆弟子誦尼乾子經
言五熱炙身拔髮等受苦法是名善法又
有諸師行自餓法投淵赴火自墜高巖
寂默常立持牛戒等是名善法如是等皆
是深淨法何以言獨佛能説耶内曰是皆
邪見覆正見故不能説深淨法是事後
當廣説外曰佛説何等善法相内曰惡止
善行法修妬
路佛略説善法二種止相行相息
一切惡是名止相修一切善是名行相
何等爲惡身邪行口邪行意邪行身殺
盜婬口妄言兩舌惡口綺語意貪瞋惱邪見
復有十不善道所不攝鞭杖繋閉等及
十不善道前後種種罪是名爲惡何等爲
止息惡不作若心生若口語若受戒
從今日終不復作是名爲止何等爲善
身正行口正行意正行身迎送合掌禮敬
等口實語和合語柔軟語利益語意慈
悲正見等如是種種清淨法是名善法何
等爲行於是善法中信受修習是名爲行
外曰汝經有過初不吉故修妬
路諸師作
經法初説吉故義味易解法音流布若智
人讀誦念知便得増壽威徳尊重如有經
名婆羅呵波帝秦言廣
主經如是經等初皆言
吉以初吉故中後亦吉汝經初説惡故是
不吉是以言汝經有過内曰不然斷邪
見故説是經修妬
路是吉是不吉此是邪見
氣是故無過復次無吉故修妬
路若少有吉
經初應言吉此實無吉何以故是一事此
以爲吉彼以爲不吉或以爲非吉非不吉
不定故無吉汝愚人無方便強欲求樂妄
生憶想言是事吉是事不吉復次自他共
不可得故修妬
路是吉法不自生何以故無
有一法從自己生故亦二相過故一者生
二者能生亦不從他生自相無故他相亦
無復次無窮故以生更有生故亦不共生
二倶過故凡生法有三種自他共是三種
中求不可得是故無吉事外曰是吉自生
故如鹽修妬
路譬如鹽自性鹹能使餘物鹹吉
亦如是自性吉能使餘物吉内曰前已破
故亦鹽相鹽中住故修妬
路我先破無有法自
性生復次汝意謂鹽從因縁出是故鹽不
自性鹹我不受汝語今當還以汝語破汝
所説鹽雖他物合物不爲鹽鹽相鹽中住
故譬如牛相不爲馬相外曰如燈修妬
路譬
如燈既自照亦能照他吉亦如是自吉亦
能令不吉者吉内曰燈自他無闇故修妬
路燈
自無闇何以故明闇不並故燈亦無能照
不能照故亦二相過故一能照二受照是
故燈不自照所照之處亦無闇是故不能
照他以破闇故名照無闇可破故非照
外曰初生時二倶照故修妬
路我不言燈先生
而後照初生時自照亦能照他内曰不然
一法有無相不可得故修妬
路初生時名半生
半未生生不能照如前説何況未生能有
所照復次一法云何亦有相亦無相復次不
到闇故修妬
路燈若已生若未生倶不到闇
性相違故燈若不到闇云何能破闇外曰
如呪星故修妬
路若遙呪遠人能令惱亦如
星變在天令人不吉燈亦如是雖不到
闇而能破闇内曰太過實故修妬
路若燈有
力不到闇而能破闇者何不天竺然燈
破振旦闇如呪星力能及遠而燈事不
爾是故汝喩非也復次若初吉餘不吉修妬
路
若經初言吉餘應不吉若餘亦吉汝言初
吉者是爲妄語外曰初吉故餘亦吉修妬
路
初吉力故餘亦吉内曰不吉多故吉爲不
吉修妬
路汝經初言吉則多不吉以不吉多
故應吉爲不吉外曰如象手修妬
路譬如象
有手故名有手不以有眼耳頭等名爲有
眼耳頭如是以少吉力故令多不吉爲吉
内曰不然無象過故修妬
路若象與手異頭
足等亦異如是則無別象若分中有分具
者何不頭中有足如破異中説若象與
手不異者亦無別象若有分與分不異者
頭應是足二事與象不異故如破一中
説如是吉事種種因縁求不可得云何言
初吉故中後亦吉外曰惡止止妙何不在
初内曰行者要先知惡然後能止是故先
惡後止外曰善行應在初有妙果故修妬
路
諸善法有妙果行者欲得妙果故止惡如
是應先説善行後説惡止内曰次第法故
先除麁垢次除細垢若行者不止惡不能
修善是故先除麁垢後染善法譬如浣
衣先去垢然後可染外曰已説惡止不
應復言善行内曰布施等善行故修妬
路布
施是善行非是惡止復次如大菩薩惡已
先止行四無量心憐愍衆生守護他命是
則善行非止惡外曰布施是止慳法是故布
施應是止惡内曰不然若不布施便是惡
者諸不布施悉應有罪復次諸漏盡人慳貪
已盡布施時止何惡或有人雖行布施慳
心不止縱復能止然以善行爲本是故布
施是善行外曰已説善行不應説惡止
何以故惡止即是善行故内曰止相息行相
作性相違故是故説善行不攝惡止外曰
是事實爾我不言惡止善行是一相但惡止
則是善法是故若言善行不應復言惡止
内曰應説惡止善行何以故惡止名受戒
時息諸惡善行名修習善法若但説善行
福不説惡止者有人受戒惡止若心不善
若心無記是時不行善故不應有福是時
惡止故亦有福是故應説惡止亦應説善
行是惡止善行法隨衆生意故佛三種分
別下中上人施戒智修妬
路行者有三種下智
人教布施中智人教持戒上智人教智慧
布施名利益他捨財相應思及起身口業持
戒名若口語若心生若受戒從今日不復
作三種身邪行四種口邪行智慧名諸法相
中心定不動何以説下中上利益差降故
布施者少利益是名下智持戒者中利益是
名中智智慧者上利益是名上智復次施
報下戒報中智報上是故説下中上智外
曰布施者皆是下智不内曰不然何以故
施有二種一者不淨二者淨行不淨施是
名下智人外曰何等名不淨施内曰爲報
施是不淨如市易故修妬
路報有二種現報
後報現報者名稱敬愛等後報者後世富貴
等是名不淨施所以者何還欲得故譬如
賈客遠到他方雖持雜物多所饒益然非
憐愍衆生以自求利故是業不淨布施求
報亦復如是外曰何等名淨施内曰若人
愛敬利益他故不求今世後世報如衆菩
薩及諸上人行清淨施是名淨施外曰持
戒皆是中智人不内曰不然何以故持戒
有二種一者不淨二者淨不淨持戒者名
中智人外曰何等不淨持戒内曰持戒求
樂報爲婬欲故如覆相修妬
路樂報有二
種一者生天二者人中富貴若持戒求天
上與天女娯樂若人中受五欲樂所以者
何爲婬欲故如覆相者内欲他色外詐
親善是名不淨持戒如阿難語難陀
　　　　如羝羊相觸　將前而更却　　　　
　　　　汝爲欲持戒　其事亦如是　　　　
　　　　身雖能持戒　心爲欲所牽　　　　
　　　　斯業不清淨　何用是戒爲
外曰何等名淨持戒内曰行者作是念一
切善法戒爲根本持戒之人則心不悔不
悔則歡喜歡喜則心樂心樂得一心一心
則生實智實智生則得厭得厭則離欲離
欲得解脱解脱得涅槃是名淨持戒外曰
若上智者欝陀羅伽等爲上修妬
路若行智人
是名上智今欝陀羅伽阿羅邏外道等應
爲上智人内曰不然何以故智亦有二
種一者不淨二者淨外曰何等名不淨智
内曰爲世界繋縛故不淨如怨來親修妬
路
世界智能増長生死所以者何此智還繋縛
故譬如怨家初詐親附久則生害世界智
亦如是外曰但是智能増長生死施戒亦
爾耶内曰取福捨惡是行法修妬
路福名福報
外曰若福名福報者何以修妒路中但言
福内曰福名因福報名果或説因爲果
或説果爲因此中説因爲果譬如食千兩
金金不可食因金得食故名食金又如
見畫言是好手因手得畫故名好手取名
著著福報惡先已説行名將人常行生
死中外曰何等是不行法内曰倶捨修妬
路倶
名福報罪報捨名心不著心不著福不
復往來五道是名不行法外曰福不應捨
以果報妙故亦不説因縁故修妬
路諸福果報
妙一切衆生常求妙果云何可捨又如佛
言諸比丘於福莫畏汝今又不説因縁是
故不應捨福内曰福滅時苦修妬
路福名福
報滅名失壞福報滅時離所樂事生大憂
苦如佛説樂受生時樂住時樂滅時苦是
故應捨福又如佛言於福莫畏者助道
應行故如佛説福尚應捨何況罪外曰罪
福相違故汝言福滅時苦者罪生住時應
樂内曰罪住時苦修妬
路罪名罪報罪報生
時苦何況住時如佛説苦受生時苦住時
苦滅時樂汝言罪福相違故罪生時應樂
者今當答汝何不言福罪相違故罪滅時
樂生住時苦外曰常福無捨因縁故不應
捨修妬
路汝説捨福因縁滅時苦今常福報
中無滅苦故不應捨如經説能作馬祀
是人度衰老死福報常生處常是福不應
捨内曰福應捨二相故修妬
路是福有二相
能與樂能與苦如雜毒飯食時美欲消時
苦福亦如是復次有福報是樂因多受則
苦因譬如近火止寒則樂轉近燒身則苦
是故福二相二相故無常是以應捨又汝
言馬祀福報常者但有言説無因縁故
修妬
路馬祀福報實無常何以故馬祀業因縁
有量故世間因若有量果亦有量如泥團
小瓶亦小是故馬祀業有量故無常復次聞
汝天有瞋恚共鬥相惱故不應常又汝馬
祀等業從因縁生故皆無常復次有漏淨福
無常故尚應捨何況雜罪福修妬
路如馬祀業
中有殺等罪故復次如僧佉經言祀法不
淨無常勝負相故是以應捨外曰若捨福
不應作修妬
路若福必捨本不應作何有智
人空爲苦事譬如陶家作器還破内曰生
道次第法如垢衣浣染修妬
路如垢衣先浣
後淨乃染浣淨不虚也所以者何染法次第
故以垢衣不受染故如是先除罪垢次
以福徳熏心然後受涅槃道染外曰捨
福依何等修妬
路依福捨惡依何捨福内
曰無相最上修妬
路取福人天中生取罪三惡
道生是故無相智慧最第一無相名一切相
不憶念離一切受過去未來現在法心無所
著一切法自性無故則無所依是名無相
以是方便故能捨福何以故除三種解脱
門第一利不可得如佛語諸比丘若有人
言我不用空無相無作欲得若知若見無
増上慢者是人空言無實
　　破神品第二
外曰不應言一切法空無相神等諸法有
故修妬
路迦毘羅優樓迦等言神及諸法有迦
毘羅言從冥初生覺從覺生我心從我
心生五微塵從五微塵生五大從五大
生十一根神爲主常覺相處中常住不壞
不敗攝受諸法能知此二十五諦即得解
脱不知此者不離生死優樓迦言實有
神常以出入息視眴壽命等相故則知有
神復次以欲恚苦樂智慧等所依處故則
知有神是故神是實有云何言無若有而
言無則爲惡邪人惡邪人無解脱是故不
應言一切法空無相内曰若有神而言無
是爲惡邪若無而言無此有何過諦觀察
之實無有神外曰實有神如僧佉經中
説覺相是神内曰神覺爲一耶爲異耶
外曰神覺一也内曰覺若神相神無常
修妬
路若覺是神相者覺無常故神應無常譬
如熱是火相熱無常故火亦無常今覺實無
常所以者何相各異故屬因縁故本無今
有故已有還無故外曰不生故常修妬
路生相
法無常神非生相故常内曰若爾覺非神
相修妬
路覺是無常汝説神常神應與覺異
若神覺不異者覺無常故神亦應無常復
次若覺是神相無有是處所以者何覺行
一處故修妬
路若覺是神相者汝法中神遍一
切處覺亦應一時遍行五道而覺行一處
不能周遍是故覺非神相復次若爾神與
覺等修妬
路汝以覺爲神相者神應與覺等
神則不遍譬如火無熱不熱相神亦如是
不應有遍不遍相復次若以爲遍則有覺
不覺相修妬
路汝欲令神遍神則二相覺不覺
相何以故覺不遍故神若墮覺處是則覺
若墮不覺處是則不覺外曰力遍故無過
修妬
路有處覺雖無用此中亦有覺力是故無
無覺過内曰不然力有力不異故修妬
路若有
覺力處是中覺應有用而無用是故汝語
非也若如是説覺無用處亦有覺力者但
有是語外曰因縁合故覺力有用修妬
路神雖
有覺力要待因縁合故乃能有用内曰
墮生相故修妬
路若因縁合時覺有用者是覺
屬因縁故則墮生相若覺神不異神亦
是生相外曰如燈修妬
路譬如燈能照物不
能作物因縁亦如是能令覺有用不能
生覺内曰不然燈雖不照瓶等而瓶等
可得亦可持用若因縁不合時覺不可
得神亦不能覺苦樂是故汝喩非也外曰
如色修妬
路譬如色雖先有燈不照則不了
如是覺雖先有因縁未合故亦不了内曰
不然自相不了故修妬
路若未有照人雖不
了色相自了汝覺相自不了是故汝喩非
也復次以無相故色相不以人知故爲色
相是故若不見時常有色汝知是神相不
應以無知處爲知無知處爲知是事不
然汝法中知覺一義外曰優樓迦弟子誦
衞世師經言知與神異是故神不墮無常
中亦不無知何以故神知合故如有牛
修妬
路譬如人與牛合故人名有牛如是神情
意塵合故神有知生以神合知故神名有
知内曰牛相牛中住非有牛中修妬
路牛相牛
中住不在有牛中是故雖人牛合有牛不
作牛但牛爲牛如是雖神知合知相知中
住神不爲知汝言神情意塵合故知生是
知知色塵等是故但知能知非神知譬如
火能燒非有火人燒外曰能用法故修妬
路人
雖有見相用燈則見離燈則不見神雖有
能知用知則知離知則不知内曰不然知
即能知故修妬
路以情意塵合故知生是知能
知色等諸塵是故知即能知非是所用若知
即能知神復何用燈喩非也何以故燈不
知色等故修妬
路燈雖先有不能知色等非
知法故是故但知能知色若不能知不名
爲知是故縱有能知彼能何用外曰馬身
合故神爲馬修妬
路譬如神與馬身合故神名
爲馬神雖異身亦名神爲馬如是神知
合故神名爲知内曰不然身中神非馬
修妬
路馬身即馬也汝謂身與神異則神與馬
異云何以神爲馬是故此喩非也以神喩
神則墮負處外曰如黒疊修妬
路譬如黒
疊黒雖異疊疊與黒合故名爲黒疊如是
知雖異神神與知合故神名爲知内曰若
爾無神修妬
路若神與知合故神名爲知神應
非神何以故我先説知即是能知若知不名
神神亦不名能知若他合故以他爲名者
知與神合何不名知爲神又如先説黒疊
喩者自違汝經汝經黒是求那疊是陀羅
驃陀羅驃不作求那求那不作陀羅驃外
曰如有杖修妬
路譬如人與杖合故人名有
杖不但名杖杖雖與人合杖不名有人
亦不名人如是神與知合故神名能知不
但名知亦非是知與神合故知名爲神
内曰不然有杖非杖修妬
路雖杖與有杖合
有杖不爲杖如是知相知中非神中是故
神非能知外曰僧佉人復言若知與神異
有如上過我經中無如是過所以者何覺
即神相故我以覺相爲神是故常覺無不
覺内曰雖已先破今當更説若覺相神
不一修妬
路覺有種種苦樂覺等若覺是神相
神應種種外曰不然一爲種種相如頗
梨修妬
路如一頗梨珠隨色而變或青黄赤白
等如是一覺隨塵別異或覺苦或覺樂等
覺雖種種相實是一覺内曰若爾罪福一相
修妬
路若益他覺是名福若損他覺是名罪一
切慧人心信是法若益他覺損他覺是一
者應罪福一相如施盜等亦應一復次如
珠先有隨色而變然覺共縁生是故汝
喩非也復次珠新新生滅故相則不一汝
言珠一者是亦非也外曰不然果雖多作
者一如陶師修妬
路如一陶師作瓶瓫等非
作者一故果便一也如是一覺能作損益
等業内曰陶師無別異修妬
路譬如陶師身一
無異相而與瓶盆等異然益他覺損他覺
實有異相又損益等與覺不異是故汝喩
非也外曰實有神比知相故修妬
路有物雖
不可現知以比相故知如見人先去然
後到彼日月東出西沒雖不見去以到
彼故知去如是見諸求那依陀羅驃以
比知相故知有神神知合故神名能知内
曰是事先已破今當更説不知非神修妬
路汝
法神遍廣大而知少若神知者有處有時不
知是則非神有處名身外有時名身内睡
眠悶等是時不知若神知相有處有時不知
是則非神何以故無知相故汝以知相有
神者空無實也外曰行無故知無如煙
修妬
路如煙是火相炭時無煙是時雖無煙而
有火如是知雖神相若有知若無知神
應常有内曰不然神能知故修妬
路若不知時
欲令有神者神則不能知亦無知相所以
者何汝神無知時亦有神故復次若無煙
時現見有火知有火神若有知若無知
無能見者是故汝喩非也復次汝説見共
相比知故有神此亦非也所以者何見去
者去法到彼故修妬
路若離去者無去法離
去法無去者到彼如是見去者曰到彼必
知有去法若離神無知是事不然是故不
應以知故知有神不可見龜而有毛想
不可見石女而有兒想如是不應見知
便有神想外曰如手取修妬
路如手有時取
有時不取不可以不取時不名爲手手
常名手神亦如是有時知有時不知不可
以不知時不名爲神神常名神内曰取
非手相修妬
路取是手業非手相何以故不以
取故知爲手汝以知即神相此喩非也外
曰定有神覺苦樂故修妬
路若無覺者則無
覺身獨不能覺苦樂何以故死人有身
不能覺苦樂如是知有身者能覺苦樂
此則爲神是故定有神内曰若惱亦斷修妬
路
如刀害身是時生惱若刀害神神亦有惱
者神亦應斷外曰不然無觸故如空修妬
路
神無觸故不可斷如燒舍時内空無觸故
不可燒但有熱如是斷身時内神無觸故
不可斷但有惱内曰若爾無去修妬
路若神
無觸身不應到餘處何以故去法從思
惟生從身動生身無思惟非覺法故神
無動力非身法故如是身不應到餘處
外曰如盲跛修妬
路譬如盲跛相假能去如
是神有思惟身有動力和合而去内曰異
相故修妬
路如盲跛二觸二思惟故法應能去
身神無二事故不應去是故無去法若不
爾有如上斷過復次汝謂空熱此事不然
何以故空無觸故微熱遍空身觸覺熱非
空熱也但假言空熱外曰如舍主惱
修妬
路如燒舍時舍主惱而不燒如是身斷
時神但惱而不斷内曰不然無常故燒
修妬
路舍燒時草木等無常故亦燒亦熱空
常故不燒不熱如是身無常故亦惱亦斷
神常故不惱不斷復次舍主遠火故不應
燒汝經言神遍滿故亦應斷壞外曰必有
神取色等故修妬
路五情不能知五塵非知
法故是故知神能知神用眼等知色等諸
塵如人以鎌收刈五穀内曰何不用耳
見修妬
路若神見有力何不用耳見色如火
能燒處處皆燒又如人或時無鎌手亦能
斷又如舍有六向人居其内所在能見神
亦如是處處應見外曰不然所用定故
如陶師修妬
路神雖有見力然眼等所伺不
同於塵各定故不能用耳見色如陶師
雖能作瓶離泥不能作如是神雖有見
力非眼不能見内曰若爾盲修妬
路若神用
眼見則神與眼異神與眼異則神無眼神
無眼云何見汝陶師喩者是亦不然所以
者何離泥更無有瓶泥即爲瓶而眼色異
故外曰有神異情動故修妬
路若無神者何
故見他食果口中生涎如是不應以眼
知味有眼者能知復次一物眼身知故修妬
路
如人眼先識瓶等闇中雖不用眼身觸亦
知是故知有神内曰如盲修妒路中已破
復次若眼見他食果而口生涎者餘情何
以不動身亦如是外曰如人燒修妬
路譬如
人雖能燒離火不能燒神亦如是用眼
能見離眼不能見内曰火燒修妬
路言人燒
者是則妄語何以故人無燒相火自能燒
如風動木相揩生火焚燒山澤無有作
者是故火自能燒非人燒也外曰如意
修妬
路如死人雖有眼無意故神則不見若有
意神則見如是神用眼見離眼不見内曰
若有意能知無意不能知者但意行眼等
門中便知神復何用外曰意不自知若意
意相知此則無窮我神一故以神知意非
無窮也内曰神亦神修妬
路若神知意誰復
知神若神知神是亦無窮我法以現在意
知過去意意法無常故無咎外曰云何除
神修妬
路若除神云何但意知諸塵内曰如
火熱相修妬
路譬如火熱無有作者火性自
熱無有不熱之火如是意是知相雖復離
神性知故能知神知異故神不應知外曰
應有神宿習念相續故生時憂喜行修妬
路如
小兒生便知行憂喜等事無有教者以先
世宿習憶念相續故今世還爲種種業是故
知有神亦常相内曰遍云何念修妬
路神常遍
諸塵無不念時念從何生復次若念一切
處生念亦應遍一切處如是一切處應一
時念若念分分處生神則有分有分故無
常復次若神無知若知非神此事先已破
外曰合故念生修妬
路若神意合以勢發故念
生何以故神意雖合勢不發者則念不生
内曰雖先已破今當重説神若知相不應
生念若非知相亦不應生念復次若念
知修妬
路若念生是時知若念不生是時不知
應念即是知神復何用外曰應有神左見
右識故修妬
路如人先左眼見後右眼識不
應彼見此識以内有神故左見右識内曰
共答二眼修妬
路分知不名知復次若爾無
知復次遍云何念復次若念知復次何不
用耳見復次若爾盲復次如左眼見不應
右眼識神亦不應此分見彼分識是故不
應以左眼見右眼識故便有神外曰念
屬神故神知修妬
路念名神法是念神中生是
故神用念知内曰不然分知不名知修妬
路
若神一分處知生神則分知若神分知神不
名知外曰神知非分知何以故神雖分知
神名知如身業修妬
路譬如身分手有所作
名爲身作如是神雖分知神名知内曰
若爾無知修妬
路汝法神遍意少神意合故神知
生是知與意等少若以少知神名知者汝
何不言以多不知故神名不知又汝身業
喩者此事不然何以故分有分一異不可得
故外曰如衣分燒修妬
路譬如衣一分燒名爲
燒衣如是神雖一分知名爲神知内
曰燒亦如是修妬
路若衣一分燒不名爲燒
應名分燒汝以一分燒故衣名燒者今多
不燒應名不燒何以故是衣多不燒實有
用故是以莫著語言
　　破一品第三
外曰應有神有一瓶等神所有故修妬
路若
有神則有神所有若無神則無神所有有
一瓶等是神所有故有神内曰不然何以
故神已不可得故今思惟有一瓶等若以
一有若以異有二倶有過外曰有一瓶等
若以一有有何過内曰若有一瓶一如一
一切成若不成若顛倒修妬
路若有一瓶一者
如因陀羅釋迦憍尸迦其有因陀羅處則
有釋迦憍尸迦如是隨有處則有一瓶
隨一處則有有瓶隨瓶處則有有一若
爾衣等諸物亦應是瓶有一瓶一故如是
其有一物皆應是瓶今瓶衣等物悉應是
一復次有常故一瓶亦應常復次若説有
則説一瓶復次一是數有瓶亦應是數
復次若瓶五身有一亦應五身若瓶有形有
對有一亦應有形有對若瓶無常有一亦
應無常是名如一一切成若處處有是中
無瓶今處處瓶是亦無瓶有不異故復次
事事有不是瓶今瓶則非瓶有不異故復
次若説有不攝一瓶今説一瓶亦不應
攝一瓶有不異故復次若有非瓶瓶亦非
瓶有不異故是名如一一切不成若欲
説瓶應説有欲説有應説瓶復次汝瓶
成故有一亦成若有一成故瓶亦應成以
一故是名如一一切顛倒此中四紙辯名
字無可傳譯外曰
物有一故無過修妬
路物是有亦是一是故若
有瓶處必有有一非有一處皆是瓶復次
若説瓶當知已攝有一非説有一必攝
瓶内曰瓶有二何故二無瓶修妬
路若有一
瓶一何故有一處無瓶復次云何説有一
不攝瓶外曰瓶中瓶有定故修妬
路瓶中瓶有
與瓶不異而異於衣物等是故在在處瓶
是中有瓶有亦在在處瓶有是中有瓶非
在在有處有瓶内曰不然瓶有不異故
修妬
路有是總相何以故若説有則信瓶等諸
物若説瓶不信衣等諸物是故瓶是別相
有是總相云何爲一外曰如父子修妬
路譬
如一人亦子亦父如是總相亦是別相別
相亦是總相内曰不然子故父修妬
路若未生
子不名爲父子生然後爲父復次是喩同
我汝則非也外曰應有瓶皆信故修妬
路
世人眼見信有瓶用是故應有瓶内曰有
不異故一切無修妬
路若瓶與有不異者瓶
應是總相非別相別相無故總相亦無因
有別相故有總相若無別相則無總相
是二無故一切皆無外曰如足分等名身
修妬
路如頭足分等雖不異身非但足爲身
如是瓶與有雖不異而瓶非總相内曰若
足與身不異何故足不爲頭修妬
路若頭足分
等與身不異者足應是頭是二與身
不異故如因陀羅釋迦不異故因陀羅即
釋迦外曰諸分異故無過修妬
路分有分不異
非分分不異是故頭足不一内曰若爾無
身修妬
路若足與頭異頭與足分等異如是
但有諸分更無有分名之爲身外曰不
然多因一果現故如色等是瓶修妬
路如色
分等多因現一瓶果此中非但色爲瓶亦
不離色爲瓶是故色分等不爲一足分
等與身亦如是内曰如色等瓶亦不一修
妬
路若瓶與色聲香味觸五分不異者不應
言一瓶若言一瓶色分等亦應一色等與
瓶不異故外曰如軍林修妬
路　若象馬車歩
多衆合故名爲軍又松柏等多樹合故名爲
林非獨松爲林亦不離松爲林軍亦爾
如是非一色名爲瓶亦不離色爲瓶内
曰衆亦如瓶修妬
路若松柏等與林不異者
不應言一林若言一林者松柏等亦應
一與林不異故如松樹根莖枝節華葉亦
應如是破如軍等一切物盡應如是破外
曰受多瓶故修妬
路汝説色分等多修妬
路瓶亦
應多是故欲破一瓶而受多瓶内曰非色
等多故瓶多修妬
路我説汝過非受多瓶汝自
言色分等多無別瓶法爲色等果外曰有
果以不破因有因故果成修妬
路汝破瓶
果不破色等瓶因若有因必有果無無果
因復次色等瓶因是微塵果汝受色等故
因果倶成内曰如果無因亦無修妬
路如瓶與
色等多分不異故瓶不應一今色等多分
與瓶不異故色等不應多又如汝言無
無果因今果破故因亦自破汝法因果一
故復次三世爲一修妬
路泥團時現在瓶時未
來土時過去若因果一泥團中應有瓶土
是故三世時爲一已作今作當作者如是語
壞外曰不然因果相待成故如長短　修妬
路
如因長見短因短見長如是泥團觀瓶
則是因觀土則是果内曰因他相違共過
故非長中長相亦非短中及共中修妬
路若
實有長相若長中有若短中有若共中有
是不可得何以故長中無長相以因他
故因短故爲長短中亦無長性相違故若
短中有長不名爲短長短共中亦無長二
倶過故若長中有若短中有先説有過短
相亦如是若無長短云何相待
百論卷上

百論卷下
　提婆菩薩造　婆藪開士釋
姚秦三藏鳩摩羅什譯　
　　破異品第四
外曰汝先言有一瓶異是亦有過有何
等過内曰若有等異一一無修妬
路若有一
瓶異各各無瓶與有一異者此瓶非有非
一有與一瓶異者非瓶非一一與有瓶
異者非瓶非有如是各各失復次若瓶失
有一不應失有失一瓶不應失一失有瓶
不應失以異故譬如此人滅彼人不應
滅外曰不然有一合故有一瓶成修妬
路有一
瓶雖異瓶與有合故瓶名有瓶與一合故
瓶名一汝言瓶失有一不應失者是語非
也何以故異合故異有三種一合異二別
異三變異合異者如陀羅驃求那別異者
如此人彼人變異者如牛糞團變爲灰團
以異合故瓶失一亦失一失瓶亦失有常
故不失内曰若爾多瓶修妬
路瓶與有合故
有瓶瓶與一合故一瓶又瓶亦瓶是故多
瓶汝言陀羅驃求那合異故瓶失一亦失一
失瓶亦失者我欲破汝異云何以異證異
應更説因外曰總相故求那故有一非
瓶修妬
路有是總相故非瓶一是求那故非瓶
瓶是陀羅驃内曰若爾無瓶修妬
路若有是總
相故非瓶一是求那故非瓶瓶是陀羅驃
故非有非一是則無瓶外曰受多瓶修妬
路
汝先説多瓶欲破一瓶更受多瓶内曰一
無故多亦無修妬
路汝言瓶與有合故有瓶瓶
與一合故一瓶又瓶亦瓶若爾世界言一
瓶而汝以爲多瓶是故一瓶爲多瓶一爲
多故則無一瓶一瓶無故多亦無先一後多
故復次初數無故修妬
路數法初一若一與
瓶異則瓶不爲一一無故多亦無外曰瓶
與有合故修妬
路瓶與有合故瓶名有非盡
有如是瓶與一合故瓶名一非盡一内曰
但有是語此事先已破若有非瓶則無瓶
今當更説瓶應非瓶修妬
路若瓶與有合故
瓶有是有非瓶若瓶與非瓶合者瓶何以
不作非瓶外曰無無合故非非瓶修妬
路非
瓶名無瓶無則無合是故瓶不作非瓶今
有有故應有合有合故瓶有内曰今有合
瓶故修妬
路若非瓶則無有無有則無合今
有合瓶故有應爲瓶若汝謂瓶未與有合
故無無故無合如先説無法故無合如是
未與有合時瓶則無法無法故不應與有
合外曰不然有了瓶等故如燈修妬
路有
非但瓶等諸物因亦能了瓶等諸物譬如
燈能照諸物如是有能了瓶故則知有瓶
内曰若有法能了如燈瓶應先有修妬
路今
先有諸物然後以燈照了有若如是者有
未合時瓶等諸物應先有若先有者後有
何用若有未合時無瓶等諸物有合故有
者有是作因非了因復次若以相可相成
何故一不作二修妬
路若汝以有爲瓶相故
知有瓶者若離相可相之物則不成是故
有亦變更有相若更無相知有法爲有者
瓶等亦應爾燈喩先已破復次如燈自照
不假外照瓶亦自有不待外有外曰如
身相修妬
路如以足分知有分爲身足更不
求相如是以有爲瓶相故知有瓶有更
不求相内曰若分中有分具者何故頭中
無足修妬
路若有身法於足分等中爲具有
耶爲分有耶若具有者頭中應有足身法
一故若分有者亦不然何以故有分如分
修妬
路若足中有分與足分等餘分中亦爾者
則有分與分爲一是故無有有分名爲身
如是足分等自有有分亦同破有分無故
諸分亦無外曰不然微塵在故修妬
路諸分不
無何以故微塵無分不在分中微塵集
故能生瓶等果是故應有有分内曰若集
爲瓶一切瓶修妬
路汝言微塵無分但有是
語後當破今當略説微塵集爲瓶時若
都集爲瓶一切微塵盡應爲瓶若不都集
爲瓶一切非瓶外曰如縷渧集力微塵
亦爾修妬
路如一一縷不能制象一一水渧
不能滿瓶多集則能如是微塵集故力能
爲瓶内曰不然不定故修妬
路譬如一一石女
不能有子一一盲人不能見色一一沙
不能出油多集亦不能如是微塵一一不
能多亦不能外曰分分有力故非不定
修妬
路縷渧分分有力能制象滿瓶石女盲
沙分分無力故多亦無力是故非不定不
應以石女盲沙爲喩内曰分有分一異過
故修妬
路分有分若一若異是過先已破復次
有分無故分亦無若有分未有時分不可
得云何有作力若有分已有者分力何用
外曰汝是破法人修妬
路世人盡見瓶等諸物
汝種種因縁破是故汝爲破法人内曰不
然汝言有與瓶異我説若有與瓶異是則
無瓶復次無見有有見無等修妬
路汝與破法
人同乃復過甚何以故頭足分等和合現
是身汝言非身離是已別有有分爲身復
次輪軸等和合現爲車汝言離是已別有
車是故汝爲妄語人
　　破情品第五
外曰定有我所有法現前有故修妬
路情塵意
合故知生此知是現前知是知實有故情塵
意有内曰見色已知生何用修妬
路若眼先見
色然後知生者知復何用若先知生然後
眼見色者是亦不然何以故若不見色
因縁無故生亦無修妬
路若眼先不見色則因
縁不合不合故知不應生汝言情塵意合
故知生若不合時知生者是則不然外曰
若一時生有何過内曰若一時生是事不
然生無生共不一時生有故無故先已破
故修妬
路若見知先有相待一時生若先無若
先半有半無於三中一時生者是則不然
何以故若先有見知者不應更生以有
故若先無者亦不應生以無故若無者則
無相待亦無生若半有半無者前二修妒
路各已破故復次一法云何亦有亦無復次
若一時生知不待見見不待知復次眼
爲到色見耶爲不到色見耶若眼去遠
遲見修妬
路若眼去到色乃見者遠色應遲見
近色應速見何以故去法爾故而今近瓶遠
月一時見是故知眼不去若不去則無和
合復次若眼力不到色而見色者何故見
近不見遠遠近應一時見復次眼設去者
爲見已去耶爲不見去耶若見已去復
何用修妬
路若眼先見色事已辨去復何用若
不見去不如意所取修妬
路若眼先不見色
而去者如意所取則不能取眼無知故
趣東則西復次無眼處亦不取修妬
路若眼去
到色而取色者身則無眼身無眼故此則
無取若眼不去而取色者色則無眼色無
眼故彼亦無取復次若眼不去而取色者
應見天上色及障外色然不見是故此事
非也外曰眼相見故修妬
路見是眼相於縁
中有力能取性自爾故内曰若眼見相自
見眼修妬
路若眼見相如火熱相自熱能令他
熱如是眼若見相應自見眼然不見是故
眼非見相外曰如指修妬
路眼雖見相不自
見眼如指端不能自觸如是眼雖見相
不能自見内曰不然觸指業故修妬
路觸是
指業非指相汝言見是眼相者何不自見
眼是故指喩非也外曰光意去故見色
修妬
路眼光及意去故到彼能取色内曰若意
去到色此無覺修妬
路意若到色者意則在
彼意若在彼身則無意猶如死人然意實
不去遠近一時取故雖念過去未來念不
在過去未來念時不去故外曰意在身
修妬
路意雖在身而能遠知内曰若爾不合
修妬
路若意在身而色在彼色在彼故則無
和合若無和合不能取色外曰不然意
光色合故見修妬
路眼意在身和合以意力故
令眼光與色合如是見色是故不失和
合内曰若和合故見生無見者修妬
路汝謂
和合故見色若言但眼見色但意取色者
是事不然外曰受和合故取色成修妬
路汝
受和合則有和合若有和合應有取色
内曰意非見眼非知色非見知云何見
修妬
路意異眼故意非見相非見相故不能
見眼四大造故非知相非知相故不能
知色亦非見相亦非知相如是雖復和
合云何取色耳鼻舌身亦如是破
　　破塵品第六
外曰應有情瓶等可取故修妬
路今現見瓶等
諸物可取故若諸情不能取諸塵當用
何等取是故知有情能取瓶等諸物内曰
非獨色是瓶是故瓶非現見修妬
路瓶中色現
可見香等不可見不獨色爲瓶香等合
爲瓶瓶若現可見者香等亦應現可見而
不可見是故瓶非現見外曰取分故一切
取信故修妬
路瓶一分可見故瓶名現見何以
故人見瓶已信知我見是瓶内曰若取分
不一切取修妬
路瓶一分色可見香分等不可
見今分不作有分若分作有分者香等諸
分亦應可見是故瓶非盡可見是事如破
一破異中説外曰有瓶可見受色現可
見故修妬
路汝受色現見故瓶亦應現見内
曰若此分現見彼分不現見修妬
路汝謂色現
見是事不然色有形故彼分中分不現見
以此分障故彼分亦如是復次如前若收
分不一切取彼應答此外曰微塵無分故
不盡破修妬
路微塵無分故一切現見有何
過内曰微塵非現見修妬
路汝經言微塵非
現見是故不能成現見法若微塵亦現見
與色同破外曰瓶應現見世人信故修妬
路
世人盡信瓶是現見有用故内曰現見無
非瓶無修妬
路汝謂若不現見瓶是時無瓶
者是事不然瓶雖不現見非無瓶是故瓶
非現見外曰眼合故無過修妬
路瓶雖現見相
眼未會時人自不見是瓶非不現見相内
曰如現見生無有亦非實修妬
路若瓶未與眼
合時未有異相後見時有少異相生者當
知此瓶現見相生今實無異相生是故現見
相不生如現見相生無瓶有亦無外曰五
身一分破餘分有修妬
路五身是瓶汝破一色
不破香等今香等不破故應有塵内曰若
不一切觸云何色等合修妬
路汝言五身爲
瓶是語不然何以故色等一分是觸餘分
非觸云何觸不觸合是故非五身爲瓶外
曰瓶合故修妬
路色分等各各不合而色分等
與瓶合内曰異除云何瓶觸合修妬
路若瓶與
觸異者瓶則非觸非觸云何與觸合若除
色等更無瓶法若無瓶法云何觸與瓶合
外曰色應現見信經故修妬
路汝經言色名
四大及四大造造色分中色入所攝是現
見汝云何言無現見色内曰四大非眼見
云何生現見修妬
路地堅相水濕相火熱相
風動相是四大非眼見者此所造色應非
現見外曰身根取故四大有修妬
路今身根取
四大故四大有是故火等諸物四大所造亦
應有内曰火中一切熱故修妬
路四大中但火是
熱相餘非熱相今火中四大都是熱相是故
火不爲四身若餘不熱不名爲火是故火
不爲四身地堅相水濕相風動相亦如是
外曰色應可見現在時有故修妬
路以眼情等
現在時取塵故是名現在時若眼情等不
能取色塵等則無現在時今實有現在時
是故色可見内曰若法後故初亦故修妬
路若法
後故相現是相非故時生初生時已隨有微
故不知故相轉現是時可知如人著屐
初已微故隨之不覺不知久則相現若
初無故後亦無是應常新若然者故相不
應生是以初微故隨之後則相現今諸
法不住故則無住時若無住時無取塵
處外曰受新故故有現在時修妬
路汝受
新相故相觀生時名爲新觀異時名爲故
是二相非過去時可取亦非未來時可取
以現在時故新故相可取内曰不然生故
新異故故修妬
路若法久生新相已過是新相
異新則名故若故相生故則爲新是新是
故但有言説第一義中無新無中無故外
曰若爾得何利内曰得永離修妬
路若新不
作中中不作故如種子芽莖節壞華實
等各不合各不合故諸法不住不住故遠
離遠離故不可得取
　　破因中有果品第七
外曰諸法非不住有不失故無不生故修妬
路
有相諸法如泥團從團底從底腹從腹咽
從咽口前後爲因果種種果生時種種因不
失若因中無果果則不生但因變爲果是
故有諸法内曰若果生故有不失因失故有
失修妬
路汝言瓶果生時泥團不失瓶即是泥
團若瓶果生是時失泥團因故是則無因
若泥團不失不應分別泥團瓶有異今實
見形時力知名等有異故有應失外曰
如指屈申修妬
路指雖屈申形異實是一指如
是泥團形瓶形雖異而泥不異内曰不
然業能異故修妬
路屈申是指業指是能若業
即是能者屈時應失指復次屈申應是一
如汝經泥團即是瓶故指喩非也外曰如
少壯老修妬
路如一人身亦少亦壯亦老因果
亦如是内曰不一故修妬
路少不作壯壯不
作老是故汝喩非也復次若有不失無失
修妬
路若有不失者泥團不應變爲瓶是則無
瓶若有不失者無無故亦不應失然則都
無失外曰無失有何咎修妬
路若常故無失
泥團不應變爲瓶無無常有何過内曰
若無無常無罪福等修妬
路若無無常罪福
等悉亦當無何以故罪人常爲罪人不應
爲福福人常無福人不應爲罪罪福等
者布施竊盜持戒犯戒等如是皆無外曰
因中先有果因有故修妬
路若泥中先無瓶泥
不應爲瓶因内曰若因先有果故有果
果無故因無果修妬
路若泥團作瓶泥不失故
因中有果是瓶若破應因中無果外曰因
果一故修妬
路如土因泥果泥因瓶果因變爲
果更無異法是故不應因中無果内曰若
因果一無未來修妬
路如泥團現在瓶爲未
來若因果一則無未來無未來故亦無現
在無現在故亦無過去如是三世亂外
曰名等失名等生故修妬
路更無新法而故
法不失但名隨時異如一泥團爲瓶瓶破
爲盆盆破還爲泥如是都無去來瓶盆安
在但隨時得名其實無異内曰若爾因無
果修妬
路若名失名生者此名先無後有故因
中無果若名先有泥即是瓶是故知非先
有果外曰不定故修妬
路泥團中不定出一
器是故泥中不定有名内曰若泥不定果
亦不定修妬
路若泥團中瓶不定汝言因中先
有果亦不定外曰微形有故修妬
路泥團中瓶
形微故難知陶師力故是時明了泥中瓶雖
不可知當知泥中必有微形有二種不可
知或無故不知或有以因縁故不知因縁
有八何等八遠故不知如遠國土近故不
知如眼睫根壞故不知如聾盲心不住
故不知如人意亂細故不知如微塵障
故不知如壁外事勝故不知如大水少鹽
相似故不知如一粒米投大聚中如是
泥團中瓶眼雖不見要不從蒲出是故微
瓶定在泥中内曰若先有微<#_/>形因無果
修妬
路若瓶未生時泥中有微形後麁時可知
者是則因中無果何以故本無麁相後乃
生故是以因中無果外曰因中應有果各
取因故修妬
路因中應先有果何以故作瓶
取泥不取蒲若因中無果者亦可取蒲
而人定知泥能生瓶埏埴成器堪受燒故
是以因中有果内曰若當有有若當無無
修妬
路汝言泥中當出瓶故因中先有果今瓶
破故應當無果是以因中無果外曰生住
壞次第有故無過修妬
路瓶中雖有破相要先
生次住後破何以故未生無破故内曰若
先生非後無果同修妬
路若泥中有瓶生便壞
者何故要先生後壞不先壞後生汝言未
生故無破如是瓶未生時無住無壞此
二先無後有故因中無果外曰汝破有果
故有斷過修妬
路若因中有果爲非者應因
中無果若因中無果則墮斷滅内曰續故
不斷壞故不常修妬
路汝不知耶從穀子牙
等相續故不斷穀子等因壞故不常如是
諸佛説十二分因縁生法離因中有果無
果故不著斷常行中道入涅槃
　　破因中無果品第八
外曰生有故一當成修妬
路汝言因縁故諸法
生是生若因中先有若因中先無此生有故
必當有一内曰生無生不生修妬
路若有生因
中先有因中先無如是思惟不可得何況無
生汝若有瓶生爲瓶初瓶時有耶爲泥團
後非瓶時有耶若瓶初瓶時有瓶生者是
事不然何以故瓶已有故是初中後共相因
待若無中後則無初若有瓶初必有中
後是故瓶已先有生復何用若泥團後非
瓶時瓶生者是亦不然何以故未有故若
瓶無初中後是則無瓶若無瓶云何有瓶
生復次若有瓶生若泥團後瓶時應有若
瓶初泥團時應有泥團後瓶時無瓶生何以
故已有故亦非瓶初泥團時有瓶生何以
故未有故外曰生時生故無咎修妬
路我不
言若已生若未生有瓶生第二法生時是
生内曰生時亦如是修妬
路生時如先説若生
是則生已若未生云何有生生時名半生半
未生二倶過亦如前破是故無生外曰
生成一義故修妬
路我不言瓶生已有生亦不
言未生有生今瓶現成是即瓶生内曰
若爾生後修妬
路成名生已若無生無初無
中若無初亦無中無成是故不應以成
爲生生在後故外曰初中後次第生故無
咎修妬
路泥團次第生瓶底腹咽口等初中後
次第生非泥團次有成瓶是故非泥團時
有瓶生亦非瓶時有瓶生亦非無瓶生内
曰初中後非次第生修妬
路初名無前有後
中名有前有後後名有前無後如是初中
後共相因待若離云何有是故初中後不應
次第生一時生亦不然修妬
路若一時生不應
言是初是中是後亦不相因待是故不然
外曰如生住壞修妬
路如有爲相生住壞次
第有初中後亦如是内曰生住壞亦如是
修妬
路若次第有若一時有是二不然何以故
無住則無生若無住有生者亦應無生有
住壞亦如是若一時不應分別是生是住
是壞復次一切處有一切修妬
路一切處名三
有爲相若生住壞亦有爲相者今生中應有
三相是有爲法故一一中復有三相然則無
窮住壞亦如是若生住壞中更無三相今
生住壞不名有爲相若汝謂生生共生如
父子是事不然如是生生若因中先有相
待若因中先無相待若因中先少有少無
相待是三種破情中已説復次如父先有然
後生子是父更有父是故此喩非也外曰
定有生可生法有故修妬
路若有生有可生
若無生則無可生今瓶等可生法現有故必
有生内曰若有生無可生修妬
路若瓶有生
瓶則已生不名可生何以故若無瓶亦無
瓶生是故若有生則無可生何況無生復
次自他共亦如是修妬
路若生可生是二若自
生若他生若共生破吉中已説外曰定有
生可生共成故修妬
路非先有生後有可生一
時共成内曰生可生不能生修妬
路若可生能
成生者則生是可生不名能生若無生何
有可生是故二事皆無復次有無相待不然
修妬
路今可生未有故無生則是有有無何得
相待是故皆無外曰生可生相待故諸法成
修妬
路非但生可生相待成是二相待故瓶等
諸物成内曰若從二生何以無三修妬
路汝言
生可生相待故諸法成若從二生果者何不
有第三法如父母生子今離生可生更
無有瓶等第三法是故不然外曰應有生
因壞故修妬
路若果不生因不應壞今見瓶因
壞故應有生内曰因壞故生亦滅修妬
路若果
生者是果爲因壞時有耶爲壞後有耶若
因壞時有者與壞不異故生亦滅若壞後有
者因已壞故無因無因故果不應生復次
因中果定故修妬
路若因中先有果先無果二
倶無生何以故若因中無果者何以但泥
中有瓶縷中有布若其倶無泥應有布縷
應有瓶若因中先有果者是因中是果生
是事不然何以故是因即是果汝法因果不
異故是故因中若先有果若先無果是皆
不生復次因果多故修妬
路若因中先有果者
則乳中有酪酥等亦酥中有酪乳等若乳
中有酪酥等則一因中多果若酥中有酪
乳等則一果中多因如是先後因果一時倶
有過若因中無果亦如是過是故因中有
果無果是皆無生外曰因果不破故生可
生成修妬
路汝言因中多果果中多因爲過不
言無因果是故生可生成内曰物物非物
非物互不生修妬
路物不生物非物不生非
物物不生非物非物不生物若物生物
如母生子者是則不然何以故母實不生
子子先有從母出故若謂從母血分生以
爲物生物者是亦不然何以故離血分等
母不可得故若謂如變生以爲物生物者
是亦不然何以故壯即變爲老非壯生老
故若謂如鏡中像以爲物生物者是亦不
然何以故鏡中像無所從來故復次如鏡
中像與面相似餘果亦應與因相似而不
然是故物不生物非物不生非物者如
兎角不生兎角物不生非物者如石女
不生子非物不生物者如龜毛不生蒲
是故無有生法復次若物生物者是應二
種法生若因中有果若因中無果是則不
然何以故若因中先無果者因不應生
果因邊異果不可得故若因中先有果云
何生滅不異故修妬
路若瓶與泥團不異者瓶
生時泥團不應滅泥團亦不應爲瓶因若
泥團與瓶不異者瓶不應生瓶亦不應
爲泥團果是故若因中有果若因中無果
物不生物
　　破常品第九
外曰應有諸法無因常法不破故修妬
路汝
雖破有因法不破無因常法如虚空時方
微塵涅槃是無因法不破故應有諸法内
曰若強以爲常無常同修妬
路汝有因故説常
耶無因故説常耶若常法有因有因則無
常若無因説常者亦可説無常外曰了因
故無過修妬
路有二種因一作因二了因若
以作因是則無常我虚空等常法以了因
故説常非無因故説常亦非有因故説
無常是故非強爲常内曰是因不然修妬
路汝
雖説常法有因是因不然神先已破餘常
法後當破外曰應有常法作法無常故不
作法是常修妬
路眼見瓶等諸物無常若異此
法應是常内曰無亦共有修妬
路汝以作法相
違故名不作法今見作法中有相故應
無不作法復次汝以作法相違故不作法
爲常者今與作法不相違故是應無常
所以者何不作法作法同無觸故不作法
應無常如是遍常不遍常悉已總破今當
別破外曰定有虚空法常亦遍亦無分一
切處一切時信有故修妬
路世人信一切處有
虚空是故遍信過去未來現在一切時有虚
空是故常内曰分中分合故分不異修妬
路若
瓶中向中虚空是中虚空爲都有耶爲分
有耶若都有者則不遍若是爲遍瓶亦應
遍若分有者虚空但是分無有有分名爲
虚空是故虚空非遍亦非常外曰定有
虚空遍相亦常有作故修妬
路若無虚空者
則無擧無下無去來等所以者何無容受
處故今實有所作是以有虚空亦遍亦常
内曰不然虚空處虚空修妬
路若有虚空法應
有住處若無住處是則無法若虚空孔穴
中住者是則虚空住處空中有容受處故
而不然是以虚空不住孔穴中亦不實中
住何以故實無空故修妬
路是實不名空若
無空則無住處以無容受處故復次汝言
作處是虚空者實中無作處故則無虚
空是故虚空亦非遍亦非常復次無相故
無虚空諸法各各有相以有相故知有
諸法如地堅相水濕相火熱相風動相識
知相而虚空無相是故無外曰虚空有相
汝不知故無無色是虚空相内曰不然無
色名破色非更有法猶如斷樹更無有
法是故無有虚空相復次虚空無相何以
故汝説無色是虚空相者若色未生是時
無虚空相復次色是無常法虚空是有常法
若色未有時應先有虚空法若未有色無
所滅虚空則無相若無相則無法是故非
無色是虚空相但有名而無實諸遍常亦如
是總破外曰有時法常相有故修妬
路有法
雖不可現見以共相比知故信有如是
時雖微細不可見以節氣花實等故知有
時此則見果知因復次以一時不一時久
近等相故可知有時無不有時是故常
内曰過去未來中無是故無未來修妬
路如泥
團時現在土時過去瓶時未來此則時相常
故過去時不作未來時汝經言時是一法
是故過去時終不作未來時亦不作現在
時若過去作未來者則有雜過又過去中
無未來時是故無未來現在亦如是破外
曰受過去故有時修妬
路汝受過去時故必
有未來時是故實有時法内曰非未來相
過去修妬
路汝不聞我先説過去土不作未來
瓶若墮未來相中是爲未來相云何名過
去是故無過去外曰應有時自相別故修妬
路
若現在有現在相若過去有過去相若未來
有未來相是故有時内曰若爾一切現在
修妬
路若三時自相有者今盡應現在若未來
是爲無若有不名未來應名已來是故此
義不然外曰過去未來行自相故無咎修妬
路
過去時未來時不行現在相過去時行過
去相未來時行未來相是各各行自相故
無過内曰過去非過去修妬
路若過去過去
者不名爲過去何以故離自相故如火
捨熱不名爲火離自相故若過去不過去
者今不應説過去時行過去相未來亦如
是破是故時法無實但有言説外曰實有
方常相有故修妬
路日合處是方相如我經説
若過去若未來若現在日初合處是名東
方如是餘方隨日爲名内曰不然東方無
初故修妬
路日行四天下繞須彌山欝單越日
中弗于逮日出弗于逮人以爲東方弗于逮
日中閻浮提日出閻浮提人以爲東方閻浮
提日中拘耶尼日出拘耶尼人以爲東方拘
耶尼日中欝單越日出欝單越人以爲東
方如是悉是東方南方西方北方復次日不
合處是中無方以無相故復次不定故此
以爲東方彼以爲西方是故無實方外曰
不然是方相一天下説故修妬
路是方相因一天
下説非爲都説是故東方非無初過内曰
若爾有邊修妬
路若日先合處是名東方者則
諸方有邊有邊故有分有分故無常是故
言説有方實爲無方外曰雖無遍常有
不遍常微塵是果相有故修妬
路世人或見果
知有因或見因知有果如見芽等知有
種子世界法見諸生物先細後麁故可知
二微塵爲初果以一微塵爲因是故有微
塵圓而常以無因故内曰二微塵非一切
身合果不圓故修妬
路諸微塵果生時非一
切身合何以故二微塵等果眼見不圓故
若微塵身一切合者二微塵等果亦應圓復
次若身一切合二亦同壞若微塵重合則果
高若多合則果大以一分合故微塵有分
有分故無常復次微塵無常以虚空別故
修妬
路若有微塵應當與虚空別是故微塵有
分有分故無常復次以色味等別故修妬
路
若微塵是有應有色味等分是故微塵有
分有分故無常復次有形法有相故若微
塵有形應有長短方圓等是故微塵有分
有分故無常無常故無微塵外曰有涅
槃法常無煩惱涅槃不異故修妬
路愛等諸煩
惱永盡是名涅槃有煩惱者則有生死
無煩惱故永不復生死是故涅槃爲常
内曰不然涅槃作法故修妬
路因修道故無
諸煩惱若無煩惱是即涅槃者涅槃則是作
法作法故無常復次若無煩惱是名無所
有若涅槃與無煩惱不異者則無涅槃外
曰作因故修妬
路涅槃爲無煩惱作因内曰不
然能破非破修妬
路若涅槃能爲解脱者則
非解脱復次未盡煩惱時應無涅槃所
以者何無果故無因外曰無煩惱果修妬
路此
涅槃非是無煩惱亦非無煩惱因是無煩惱
果是故非無涅槃内曰縛可縛方便異此
無用修妬
路縛名煩惱及業可縛名衆生方便
名八聖道以道解縛故衆生得解脱若有
涅槃異此三法則無所用復次無煩惱是
名無所有無所有不應爲因外曰有涅
槃是若無修妬
路若縛可縛方便三事無處是
名涅槃内曰畏處云何可染修妬
路以無常
過患故智者於有爲法棄捐離欲若涅槃
無有諸情及所欲事者則涅槃於有爲法
甚大畏處汝何故心染涅槃名離一切著
滅一切憶想非有非無非物非非物譬如
燈滅不可論説外曰誰得涅槃修妬
路是涅
槃何人得内曰無得涅槃修妬
路我先説如
燈滅不可言東去南西北方四維上下去
涅槃亦如是一切語滅無可論説是無所
有誰當得者設有涅槃亦無得者若神得
涅槃神是常是遍故不應得涅槃五陰亦
不得涅槃何以故五陰無常故五陰生滅
故如是涅槃當屬誰若言得涅槃是世界
中説
　　破空品第十
外曰應有諸法破有故若無破餘法有故
修妬
路汝破一切法相是破若有不應言一
切法空以破有故是破有故不名破一切
法若無破一切法有内曰破如可破修妬
路
汝著破故以有無法欲破是破汝不知
耶破成故一切法空無所有是破若有已
墮可破中空無所有是破若無汝何所破
如説無第二頭不以破故便有如人言
無不以言無故有破可破亦如是外曰
應有諸法執此彼故修妬
路汝執異法故説
一法過執一法故説異法過是二執成故
有一切法内曰一非所執異亦爾修妬
路一異
不可得先已破先已破故無所執復次若
有人言汝無所執我執一異法若有此
問應如是破外曰破他法故汝是破法
人修妬
路汝好破他法強爲生過自無所執
是故汝是破人内曰汝是破人修妬
路説空人
無所執無所執故非破人汝執自法破
他執故汝是破人外曰破他法故自法成
修妬
路汝破他法時自法即成何以故他法若
負自法勝故是以我非破人内曰不然成
破非一故修妬
路成名稱歎功徳破名出其
過罪歎徳出罪不名爲一復次成名有畏
修妬
路畏名無力若人自於法畏故不能成
於他法不畏故好破是故成破不一若破
他法是即自成法者汝何故先言説空人
但破他法自無所執外曰説他執過自執
成修妬
路汝何以不自執成法但破他法破
他法故即是自成法内曰破他法自法成
故一切不成修妬
路破他法故自法成自法成
故一切不成一切不成故我無所成外曰
不然世間相違故修妬
路若諸法空無相者世
間人盡不信受内曰是法世間信修妬
路是因
縁法世間信受所以者何因縁生法是即無
相汝謂乳中有酪酥等童女已姙諸子食
中已有糞又除梁椽等別更有屋除縷別
有布或言因中有果或言因中無果或言
離因縁諸法生其實空不應言説世事是
人所執誰當信受我法不爾與世人同故
一切信受外曰汝無所執是法成修妬
路汝言
無執是即執又言我法與世人同是則自
執内曰無執不名執如無修妬
路我先説因縁
生諸法是即無相是故我無所執無所執
不名爲執譬如言無是實無不以言無
故便有無無執亦如是外曰汝説無相
法故是滅法人修妬
路若諸法空無相此執亦
無是則無一切法無一切法故是名滅法
人内曰破滅法人是名滅法人修妬
路我自
無法則無所破汝謂我滅法而欲破者是
則滅法人外曰應有法相待有故修妬
路若有
長必有短若有高必有下有空必有實
内曰何有相待一破故修妬
路若無一則無
相待若少有不空應有相待若無不空則
無空云何相待外曰汝無成是成修妬
路如言
室空無馬則有無馬如是汝雖言諸法空
無相而能生種種心故應有無是則無成
是成内曰不然有無一切無故修妬
路我實相
中種種法門説有無皆空何以故若無有
亦無無是故有無一切無外曰破不然自
空故修妬
路諸法自性空無有作者以無作
故不應有破如愚癡人欲破虚空徒自
疲勞内曰雖自性空取相故縛修妬
路一切法
雖自性空但爲邪想分別故縛爲破是顛
倒故言破實無所破譬如愚人見熱時
焔妄生水想逐之疲勞智者告言此非水
也爲斷彼想不爲破水如是諸法性空
衆生取相故著爲破是顛倒故言破實無
所破外曰無説法大經無故修妬
路汝破有破
無破有無今墮非有非無是非有非無不
可説何以故有無相不可得故是名無説
法是無説法衞世師經僧佉經尼乾法等大
經中皆無故不可信内曰有第四修妬
路汝
大經中亦有無説法如衞世師經聲不名
大不名小僧佉經泥團非瓶非非瓶尼
乾法光非明非闇如是諸經有第四無説
法汝何言無外曰若空不應有説修妬
路若
都空以無説法爲是今者何以説善惡法
教化耶内曰隨俗語故無過修妬
路諸佛説
法常依俗諦第一義諦是二皆實非妄語
也如佛雖知諸法無相然告阿難入舍衞
城乞食若除土木等城不可得而隨俗
語故不墮妄語我亦隨佛學故無過外
曰俗諦無不實故修妬
路俗諦若實則入第一
義諦若不實何以言諦内曰不然相待
故如大小修妬
路俗諦於世人爲實於聖人
爲不實譬如一柰於棗爲大於瓜爲
小此二皆實若於棗言小於瓜言大者
是則妄語如是隨俗語故無過外曰知是
過得何等利修妬
路如初捨罪福乃至破空
如是諸法皆見有過得何等利内曰如是
捨我名得解脱修妬
路如是三種破諸法初
捨罪福中破神後破一切法是名無我無
我所又於諸法不受不著聞有不喜聞無
不憂是名解脱外曰何以言名得解脱不
實得解脱耶内曰畢竟清淨故破神故無
人破涅槃故無解脱云何言人得解脱
於俗諦故説名解脱
百論卷下