摩訶般若波羅蜜經卷第一
丹本摩訶上
有小品二字
　後秦龜茲國三藏鳩摩羅什譯　
　　初品第一
如是我聞一時佛在王舍城耆闍崛山中與
大比丘僧千二百五十人倶皆是阿羅漢諸
漏已盡如調象王所作已辦捨於重擔逮得
己利盡諸有結正智解脱心得自在唯除阿
難爾時佛告須菩提汝樂説者爲諸菩薩説
所應成就般若波羅蜜舍利弗即作是念須
菩提自以力説爲承佛神力須菩提知舍利
弗心所念語舍利弗言佛諸弟子敢有所説
皆是佛力所以者何佛所説法於中學者能
證諸法相證已有所言説皆與法相不相違
背以法相力故爾時須菩提白佛言世尊佛
使我爲諸菩薩説所應成就般若波羅蜜世
尊所言菩薩菩薩者何等法義是菩薩我不
見有法名爲菩薩世尊我不見菩薩不得菩
薩亦不見不得般若波羅蜜當教何等菩薩
般若波羅蜜若菩薩聞作是説不驚不怖不
沒不退如所説行是名教菩薩般若波羅蜜
復次世尊菩薩行般若波羅蜜時應如是學
不念是菩薩心所以者何是心非心心相本
淨故爾時舍利弗語須菩提有此非心心不
須菩提語舍利弗非心心可得若有若無不
舍利弗言不也須菩提語舍利弗若非心心
不可得有無者應作是言有心無心耶舍利
弗言何法爲非心須菩提言不壞不分別
菩薩聞作是説不驚不怖不沒不退當知是
菩薩不離般若波羅蜜行若善男子善女人
欲學聲聞地當聞是般若波羅蜜受持讀誦
如説修行欲學辟支佛地當聞是般若波羅
蜜受持讀誦如説修行欲學菩薩地亦當聞
是般若波羅蜜受持讀誦如説修行所以者
何般若波羅蜜中廣説菩薩所應學法須菩
提白佛言世尊我不得不見菩薩當教何等
菩薩般若波羅蜜世尊我不見菩薩法來去
而與菩薩作字言是菩薩我則疑悔世尊又
菩薩字無決定無住處所以者何是字無所
有故無所有亦無定無處若菩薩聞是事不
驚不怖不沒不退當知是菩薩畢竟住不退
轉地住無所住復次世尊菩薩行般若波羅
蜜時不應色中住不應受想行識中住何以
故若住色中爲作色行若住受想行識中爲
作識行若行作法則不能受般若波羅蜜不
能習般若波羅蜜不具足般若波羅蜜則不
能成就薩婆若何以故色無受想受想行識
無受想若色無受則非色受想行識無受則
非識般若波羅蜜亦無受菩薩應如是學行
般若波羅蜜是名菩薩諸法無受三昧廣大
無量無定一切聲聞辟支佛所不能壞何以故
是三昧不可以相得若是三昧可以相得先
尼梵志於薩婆若智不應生信先尼梵志以
有量智入是法中入已不受色不受受想行
識是梵志不以得門見是智不以内色見
是智不以外色見是智不以内外色見是智
亦不離内外色見是智不以内受想行識見
是智不以外受想行識見是智不以内外受
想行識見是智亦不離内外受想行識見是
智先尼梵志信解薩婆若智以得諸法實相
故得解脱得解脱已於諸法中無取無捨乃
至涅槃亦無取無捨世尊是名菩薩般若波
羅蜜不受色不受受想行識雖不受色不受
受想行識未具足佛十力四無所畏十八不共
法終不中道而般涅槃復次世尊菩薩行般
若波羅蜜應如是思惟何等是般若波羅蜜
是誰般若波羅蜜若法不可得是般若波羅
蜜耶若菩薩作是思惟觀時不驚不畏不怖
不沒不退當知是菩薩不離般若波羅蜜行
爾時舍利弗語須菩提若色離色性受想行」
識離識性般若波羅蜜離般若波羅蜜性者
何故説菩薩不離般若波羅蜜行須菩提言
如是舍利弗色離色性受想行識離識性般
若波羅蜜離般若波羅蜜性是法皆離自性
性相亦離舍利弗言若菩薩於是中學能成
就薩婆若耶須菩提言如是舍利弗菩薩如
是學者能成就薩婆若所以者何一切法無
生無成就故若菩薩如是行者則近薩婆
若
爾時須菩提語舍利弗言菩薩若行色行爲
行相若生色行爲行相若滅色行爲行相若
壞色行爲行相若空色行爲行相我行是
行亦是行相若行受想行識行爲行相若生
識行爲行相若滅識行爲行相若壞識行爲
行相若空識行爲行相我行是行亦是行相
若作是念能如是行者是行般若波羅蜜亦
是行相當知是菩薩未善知方便舍利弗語
須菩提今菩薩云何行名爲行般若波羅蜜
須菩提言若菩薩不行色不行色生不行色
滅不行色壞不行色空不行受想行識不行
識生不行識滅不行識壞不行識空是名行
般若波羅蜜不念行般若波羅蜜不念不行
不念行不行亦不念非行非不行是名行般
若波羅蜜所以者何一切法無受故是名
菩薩諸法無受三昧廣大無量無定一切聲
聞辟支佛所不能壞菩薩行是三昧疾得阿
耨多羅三藐三菩提須菩提承佛威神而作
是言若菩薩行是三昧不念不分別是三昧
我當入是三昧我今入我已入無如是分別
當知是菩薩已從諸佛得受阿耨多羅三藐
三菩提記舍利弗語須菩提菩薩所行三昧
得從諸佛受阿耨多羅三藐三菩提記是三
昧可得示不須菩提言不也舍利弗何以故
善男子不分別是三昧所以者何三昧性無
所有故佛讃須菩提言善哉善哉我説汝於
無諍三昧人中最爲第一如我所説菩薩應
如是學般若波羅蜜若如是學者是名學般
若波羅蜜舍利弗白佛言世尊菩薩如是學
爲學何法佛告舍利弗菩薩如是學於法無
所學何以故舍利弗是諸法不爾如凡夫所
著舍利弗白佛言世尊今云何有佛言如
無所有如是有如是諸法無所有故名無明
凡夫分別無明貪著無明墮於二邊不知不見
於無法中憶想分別貪著名色因貪著故於
無所有法不知不見不出不信不住是故墮
在凡夫貪著數中舍利弗白佛言世尊菩薩
如是學亦不學薩婆若佛告舍利弗菩薩如
是學亦不學薩婆若如是學亦名學薩婆若
成就薩婆若須菩提白佛言世尊若有問幻
人學薩婆若當成就薩婆若不世尊我當云
何答須菩提我還問汝隨意答於意云何
幻異色色異幻幻異受想行識耶須菩提言
幻不異色色不異幻幻即是色色即是幻幻
不異受想行識識不異幻幻即是識識即是
幻須菩提於意云何五受陰名爲菩薩不如
是世尊佛告須菩提菩薩學阿耨多羅三藐三
菩提當如幻人學何以故當知五陰即是幻
人所以者何説色如幻説受想行識如幻
識是六情五陰世尊新發意菩薩聞是説者
將無驚怖退沒耶佛告須菩提若新發意菩
薩隨惡知識則驚怖退沒若隨善知識聞是
説者則無驚怖沒退須菩提言世尊何等
是菩薩惡知識佛言教令遠離般若波羅蜜
使不樂菩提又教令學取相分別嚴飾文頌
又教學雜聲聞辟支佛經法又與作魔事因
縁是名菩薩惡知識世尊何等爲菩薩善知
識若教令學般若波羅蜜爲説魔事説魔過
惡令知魔事魔過惡已教令遠離須菩提是
名發大乘心大莊嚴菩薩摩訶薩善知識須
菩提白佛言世尊所言菩薩菩薩有何義佛
告須菩提爲學一切法無障礙亦如實知一切
法是名菩薩義須菩提白佛言世尊若知一
切法名爲菩薩義復以何義名爲摩訶薩佛
言當爲大衆作上首名爲摩訶薩義舍利弗
白佛言世尊我亦樂説所以爲摩訶薩義佛
言樂説便説舍利弗白佛言世尊菩薩爲斷
我見衆生見壽者見人見有見無見斷見常
見等而爲説法是名摩訶薩義於是中心無
所著亦名摩訶薩義舍利弗問須菩提何故
於是中心無所著須菩提言無心故於是中
心無所著富樓那彌多羅尼子白佛言世尊
菩薩發大莊嚴乘大乘故是名摩訶薩義須
菩提白佛言世尊所言菩薩發大莊嚴云何
名爲發大莊嚴佛言菩薩作是念我應度無
量阿僧祇衆生度衆生已無有衆生滅度者
何以故諸法相爾譬如工幻師於四衢道化作
大衆悉斷化人頭於意云何寧有傷有死者
不須菩提言不也世尊佛言菩薩亦如是
度無量阿僧祇衆生已無有衆生滅度者若
菩薩聞是事不驚不怖當知是菩薩發大莊
嚴須菩提言如我解佛所説義當知是菩薩
發大莊嚴而自莊嚴何以故薩婆若是不作
不起法爲衆生故發大莊嚴是衆生亦是不
作不起法何以故色無縛無解受想行識無
縛無解故富樓那語須菩提色無縛無解受
想行識無縛無解耶須菩提言色無縛無解
受想行識無縛無解富樓那言何等色無縛
無解何等受想行識無縛無解須菩提言幻
人色是無縛無解幻人受想行識是無縛無
解無所有故無縛無解離故無縛無解無生
故無縛無解是名菩薩摩訶薩發大莊嚴而
自莊嚴須菩提白佛言世尊云何爲大乘云
何爲菩薩發趣大乘是乘住何處是乘從何
處出佛告須菩提大乘者無有量無分數故
是乘從何處出住何處者是乘從三界出住
薩婆若　無乘是乘出者何以故出法出者
倶無所有何法當出須菩提白佛言世尊
所言摩訶衍摩訶衍者勝出一切世間天人
阿修羅世尊摩訶衍與虚空等如虚空受無
量阿僧祇衆生摩訶衍亦如是受無量阿僧
祇衆生是摩訶衍如虚空無來處無去處無
住處摩訶衍亦如是不得前際不得中際不
得後際是乘三世等是故名爲摩訶衍佛讃
須菩提言善哉善哉諸菩薩摩訶薩摩訶衍
應如汝所説爾時富樓那彌多羅尼子白佛
言世尊佛使須菩提説般若波羅蜜乃説摩
訶衍須菩提白佛言世尊我所説將無離般
若波羅蜜耶不也須菩提汝所説隨順般若
波羅蜜世尊我不得過去世菩薩亦不得未
來現在世菩薩色無邊故菩薩亦無邊受想
行識無邊故菩薩亦無邊世尊如是一切處
一切時一切種菩薩不可得當教何等菩薩般
若波羅蜜我不得不見菩薩當教何法入般
若波羅蜜世尊所言菩薩菩薩者但有名字
譬如所説我我法畢竟不生世尊一切法性
亦如是此中何等是色不著不生何等是受
想行識不著不生色是菩薩不可得受想行
識是菩薩不可得不可得亦不可得世尊一
切處一切時一切種菩薩不可得當教何法
入般若波羅蜜世尊菩薩但有名字如我畢
竟不生諸法性亦如是此中何等是色不著
不生何等是受想行識不著不生諸法性如
是是性亦不生不生亦不生世尊我今當教
不生法入般若波羅蜜耶何以故離不生法
不可得菩薩行阿耨多羅三藐三菩提若菩
薩聞作是説不驚不怖當知是菩薩行般若
波羅蜜世尊菩薩隨行般若波羅蜜時作是
觀諸法即不受色何以故色無生即非色色
無滅即非色無生無滅無二無別若説是色
即是無二法菩薩行般若波羅蜜時不受受
想行識何以故識無生即非識識無滅即非
識無生無滅無二無別若説識即是無二法
舍利弗問須菩提如我解須菩提所説義菩
薩即是無生若菩薩無生何以故有難行爲
衆生故受苦惱須菩提言我不欲使菩薩有
難行何以故生難行想苦行想不能利益無
量阿僧祇衆生於衆生生易想樂想父母想
子想我所想則能利益無量阿僧祇衆生如
我法一切處一切時一切種不可得菩薩於
内外法中應生如是想若菩薩以如是心行
亦名難行如舍利弗所言菩薩無生如是舍
利弗菩薩實無生舍利弗言但菩薩無生薩
婆若亦無生須菩提言薩婆若亦無生舍利
弗言薩婆若無生凡夫亦無生　須菩提言
凡夫亦無生舍利弗語須菩提若菩薩無生
菩薩法亦無生薩婆若無生薩婆若法亦無
生凡夫無生凡夫法亦無生今以無生得無
生菩薩應得薩婆若須菩提言我不欲令無
生法有所得何以故無生法不可得故舍利
弗言生生無生生汝所言樂説爲生爲
無生須菩提言諸法無生所言無生樂説
亦無生如是樂説舍利弗言善哉善哉須
菩提汝於説法人中爲最第一何以故
須菩提隨所問皆能答故須菩提言法應
爾諸佛弟子於無依止法所問能答何以
故一切法無定故舍利弗言善哉善哉
是何波羅蜜力須菩提言是般若波羅蜜
力舍利弗若菩薩聞如是説如是論時不
疑不悔不難當知是菩薩行是行不離是念
舍利弗言若菩薩不離是行不離是念　一
切衆生亦不離是行不離是念一切衆生亦
當是菩薩何以故一切衆生不離是念故
須菩提言善哉善哉舍利弗汝欲離我而成
我義所以者何衆生無性故當知念亦無性
衆生離故念亦離衆生不可得故念亦不可
得舍利弗我欲令菩薩以是念行般若波羅
蜜
　　摩訶般若波羅蜜釋提桓因品第二
爾時釋提桓因與四萬天子倶在會中四天
王與二萬天子倶在會中娑婆世界主梵天
王與萬梵天倶在會中乃至淨居天衆無數
千種倶在會中是諸天衆業報光明以佛身
神力光明故皆不復現爾時釋提桓因語須
菩提言是諸無數天衆皆共集會欲聽須菩
提説般若波羅蜜義菩薩云何住般若波羅
蜜須菩提語釋提桓因及諸天衆憍尸迦我
今當承佛神力説般若波羅蜜若諸天子未
發阿耨多羅三藐三菩提心者今應當發若
人已入正位則不堪任發阿耨多羅三藐三
菩提心何以故已於生死作障隔故是人若
發阿耨多羅三藐三菩提心我亦隨喜終不
斷其功徳所以者何上人應求上法爾時佛
讃須菩提言善哉善哉汝能如是勸樂諸菩
薩須菩提言世尊我當報佛恩如過去諸佛
及諸弟子教如來住空法中亦教學諸波羅
蜜如來學是法得阿耨多羅三藐三菩提世
尊我今亦當如是護念諸菩薩以我護念因
縁故諸菩薩當疾得阿耨多羅三藐三菩提
須菩提語釋提桓因言憍尸迦汝一心聽菩
薩住般若波羅蜜憍尸迦菩薩發大莊嚴乘
於大乘以空法住般若波羅蜜不應住色不
應住受想行識不應住色若常若無常不應
住受想行識若常若無常不應住色若苦若
樂不應住受想行識若苦若樂不應住色若
淨若不淨不應住受想行識若淨若不淨不
應住色若我若無我不應住受想行識若我
若無我不應住色若空若不空不應住受想
行識若空若不空不應住須陀洹果不應住
斯陀含果不應住阿那含果不應住阿羅漢
果不應住辟支佛道不應住佛法不應住須
陀洹無爲果不應住須陀洹福田不應住須
陀洹乃至七往來生死不應住斯陀含無爲
果不應住斯陀含福田不應住斯陀含一來
此間當得盡苦不應住阿那含無爲果不應
住阿那含福田不應住阿那含彼間滅度不
應住阿羅漢無爲果不應住阿羅漢福田不
應住阿羅漢今世入無餘涅槃不應住辟支
佛道無爲果不應住辟支佛福田不應住辟
支佛過聲聞地不及佛地而般涅槃不應住
佛法利益無量衆生滅度無量衆生爾時舍
利弗作是念菩薩當云何住須菩提知舍利
弗心所念語舍利弗於意云何如來爲住何
處舍利弗言如來無所住無住心名爲如來
如來不住有爲性亦不住無爲性舍利弗菩
薩摩訶薩亦應如是住如如來住於一切法
非住非不住爾時衆中有諸天子作是念諸
夜叉衆語言章句尚可知義須菩提所説所
論難可得解須菩提知諸天子心所念語諸
天子言是中無説無示無聽諸天子作是念
須菩提欲令此義易解而轉深妙須菩提知
諸天子心所念語諸天子言若行者欲證須
陀洹果欲住須陀洹果不離是忍欲證斯陀
含果阿那含果阿羅漢果欲證辟支佛道欲
證佛法亦不離是忍爾時諸天子作是念何
等人能隨順聽須菩提所説須菩提知諸天
子心所念語諸天子言幻人能隨順聽我所
説而無聽無證諸天子作是念但聽者如幻
衆生亦如幻須陀洹果乃至辟支佛道亦如
幻須菩提知諸天子心所念語諸天子言我
説衆生如幻如夢須陀洹果亦如幻如夢斯
陀含果阿那含果阿羅漢果辟支佛道亦如幻
如夢諸天子言須菩提亦説佛法如幻如夢
須菩提言我説佛法亦如幻如夢説我涅槃
亦如幻如夢諸天子言大徳須菩提亦説涅
槃如幻如夢耶須菩提言諸天子設復有法
過於涅槃我亦説如幻如夢諸天子幻夢涅
槃無二無別爾時舍利弗富樓那彌多羅尼
子摩訶拘絺羅摩訶迦栴延問須菩提如是
説般若波羅蜜義誰能受者時阿難言如是
説般若波羅蜜義阿毘䟦致菩薩具足正見者
滿願阿羅漢是等能受須菩提言如是説般
若波羅蜜義無能受者所以者何此般若波羅
蜜法中無法可説無法可示以是義故無能
受者爾時釋提桓因作是念長老須菩提爲
雨法雨我寧可化作華散須菩提上釋提桓
因即化作華散須菩提上須菩提作是念釋
提桓因今所散華我於忉利天上所未曾見
是華從心樹出不從樹生釋提桓因知須菩
提心所念語須菩提言是華非生華亦非心
樹生須菩提語釋提桓因言憍尸迦汝言是
華非生華亦非心樹生若非生法不名爲華
釋提桓因作是念長老須菩提智慧甚深不
壞假名而説實義念已語須菩提言如是如
是須菩提如須菩提所説菩薩應如是學菩
薩如是學者不學須陀洹果斯陀含果阿那
含果阿羅漢果辟支佛道若不學是地是名
學佛法學薩婆若若學佛法學薩婆若則學
無量無邊佛法若學無量無邊佛法者不
爲増減色學不爲増減受想行識學不爲受
色學不爲受受想行識學是人於法無所取
無所滅故學舍利弗語須菩提行者不爲取
薩婆若不爲滅薩婆若故學須菩提言如是
如是舍利弗菩薩乃至薩婆若不取不滅故
學如是觀時能學薩婆若能成就薩婆若爾
時釋提桓因語舍利弗菩薩摩訶薩般若波
羅蜜當於何求舍利弗言般若波羅蜜當於
須菩提所轉中求釋提桓因語須菩提是誰
神力須菩提言是佛神力憍尸迦如所問般
若波羅蜜當於何求般若波羅蜜不應色中
求不應受想行識中求亦不離色求亦不離
受想行識求何以故色非般若波羅蜜離色
亦非般若波羅蜜受想行識非般若波羅蜜
離受想行識亦非般若波羅蜜釋提桓因言
摩訶波羅蜜是般若波羅蜜無量波羅蜜是
般若波羅蜜無邊波羅蜜是般若波羅蜜須
菩提言如是如是憍尸迦摩訶波羅蜜是般
若波羅蜜無量波羅蜜是般若波羅蜜無邊
波羅蜜是般若波羅蜜憍尸迦色無量故般
若波羅蜜無量受想行識無量故般若波羅
蜜無量縁無邊故般若波羅蜜無邊衆生無
邊故般若波羅蜜無邊憍尸迦云何縁無邊
故般若波羅蜜無邊諸法無前無中無後是
故縁無邊般若波羅蜜無邊復次憍尸迦諸
法無邊前際不可得中際後際不可得是
故縁無邊般若波羅蜜無邊釋提桓因言長
老須菩提云何衆生無邊般若波羅蜜無邊
憍尸迦衆生無量算數不可得是故衆生無
邊般若波羅蜜無邊釋提桓因言大徳須菩
提衆生有何義須菩提言衆生義即是法
義於意云何所言衆生衆生有何義釋提
桓因言衆生非法義亦非非法義但有假
名是名字無本無因強爲立名名爲衆生須
菩提言於意云何此中實有衆生可説可示
不不也須菩提言憍尸迦若衆生不可説
不可示云何言衆生無邊般若波羅蜜無
邊憍尸迦若如來住壽如恒河沙劫説言
衆生衆生實有衆生生滅不釋提桓因言不
也何以故衆生從本已來常清淨故憍尸
迦是故當知衆生無邊般若波羅蜜無邊
小品般若經卷第一

小品般若波羅蜜經卷第二
　後秦龜茲國三藏鳩摩羅什譯　
　　塔品第三　丹本云
寶荅品
爾時釋提桓因梵天王自在天王及衆生主
諸天女等皆大歡喜同時三唱快哉快哉佛
出世故須菩提乃能演説是法爾時諸天大
衆倶白佛言世尊若菩薩能不離般若波羅
蜜行當視是人如佛佛告諸天子如是如是
昔我於衆華城燃燈佛所不離般若波羅蜜行
時燃燈佛記我於來世過阿僧祇劫當得作
佛號釋迦牟尼如來應供正遍知明行足善逝
世間解無上士調御丈夫天人師佛世尊諸
天子白佛言希有世尊諸菩薩摩訶薩般若
波羅蜜能攝取薩婆若佛因釋提桓因告欲
色界諸天子及四衆比丘比丘尼優婆塞優婆
夷等憍尸迦若有善男子善女人能受持讀
誦般若波羅蜜如所説行魔若魔天人若非
人不得其便終不横死善男子善女人受持
讀誦般若波羅蜜故忉利諸天發阿耨多羅
三藐三菩提心未受持讀誦般若波羅蜜者來
至其所復次憍尸迦善男子善女人受持讀
誦般若波羅蜜時若在空舍若在道路若或
失道無有恐怖爾時四天王白佛言世尊若
善男子善女人受持讀誦般若波羅蜜如所
説行我等皆當護念釋提桓因白佛言世尊
若善男子善女人受持讀誦般若波羅蜜如
所説行我當護念梵天王及諸梵天倶白佛
言世尊若善男子善女人受持讀誦般若波
羅蜜如所説行我等亦當護念釋提桓因白
佛言希有世尊善男子善女人受持讀誦般
若波羅蜜得如是現世功徳世尊若受持般
若波羅蜜者則爲受持諸波羅蜜佛言如是
如是憍尸迦受持般若波羅蜜者則爲受持
諸波羅蜜復次憍尸迦善男子善女人受持
讀誦般若波羅蜜所得功徳汝今善聽當爲
汝説釋提桓因受教而聽佛告憍尸迦若有
欲毀亂違逆我此法者雖有是心漸漸自滅終
不從願何以故憍尸迦若善男子善女人受
持讀誦般若波羅蜜種種毀亂違逆事起法
應皆滅是故此人終不從願憍尸迦善男子
善女人受持讀誦般若波羅蜜得如是現世
功徳譬如有藥名爲摩醯有蛇飢行求食見
有小虫而欲食之虫赴藥所蛇聞藥氣即迴
還去所以者何藥力能消蛇毒故憍尸迦善
男子善女人亦如是若受持讀誦般若波羅
蜜種種毀亂違逆事起以般若波羅蜜力故
即自消滅復次憍尸迦若受持讀誦般若波
羅蜜護世四天王皆當護念復次憍尸迦是
人終不説無益之語有所言説人所信受少
於瞋恚終不懷恨不爲我慢所覆不爲瞋恚
所使善男子善女人若瞋恚時能作是念若
我瞋者則壞諸根顏色變異我欲求阿耨多
羅三藐三菩提云何當隨瞋心如是思惟即
得正念憍尸迦善男子善女人受持讀誦般
若波羅蜜亦得是現世功徳釋提桓因白佛
言希有世尊般若波羅蜜爲迴向故不爲高
心佛告憍尸迦善男子善女人受持讀誦般
若波羅蜜若人軍陣誦般若波羅蜜若住若
出若失壽命若被惱害無有是處若刀箭向
者終不能傷何以故般若波羅蜜是大呪術
無上呪術善男子善女人學此呪術不自念
惡不念他惡不兩念惡學是呪術得阿耨多
羅三藐三菩提得薩婆若智能觀一切衆生
心復次憍尸迦若般若波羅蜜經卷住處若
讀誦處人若非人不得其便唯除業行必應
受者憍尸迦譬如道場四邊若人若畜生無能
惱者何以故過去未來現在諸佛此中得道
已得今得當得是處一切衆生無恐無畏無
能惱害憍尸迦以般若波羅蜜故是處則吉
人所恭敬供養禮拜釋提桓因白佛言世尊
若善男子善女人書般若波羅蜜受持經卷
供養恭敬尊重讃歎以好花香瓔珞塗香燒
香末香雜香繒蓋幢幡而以供養若復有人
以如來舍利供養恭敬尊重讃歎以好花香
瓔珞塗香燒香末香雜香繒蓋幢幡而以供養
其福何所爲多憍尸迦我還問汝隨汝意答
於意云何如來行何道得薩婆若所依止身
得阿耨多羅三藐三菩提釋提桓因白佛言
世尊如來學般若波羅蜜故得是身得阿耨
多羅三藐三菩提憍尸迦佛不以身故名爲
如來以得薩婆若故名爲如來憍尸迦諸佛
薩婆若從般若波羅蜜生是身薩婆若智所
依止故如來因是身得薩婆若智成阿耨多
羅三藐三菩提是身薩婆若所依止故我滅
度後舍利得供養憍尸迦若善男子善女人
書般若波羅蜜受持讀誦供養恭敬尊重讃
歎以好花香瓔珞塗香燒香末香雜香繒蓋
幢幡而以供養是善男子善女人即是供養
薩婆若智是故若人書寫般若波羅蜜供養
恭敬尊重讃歎當知是人得大福徳何以故
供養薩婆若智故釋提桓因白佛言世尊閻
浮提人不供養恭敬尊重讃歎般若波羅蜜
爲不知得如是大利益耶佛言憍尸迦於意
云何閻浮提有幾所人於佛得不壞信幾所
人於法於僧得不壞信釋提桓因言少所人
於佛得不壞信於法於僧得不壞信世尊閻
浮提少所人得須陀洹斯陀含阿那含阿羅
漢得辟支佛者轉復減少能行菩薩道者亦
復轉少如是如是憍尸迦閻浮提少所人於
佛得不壞信乃至能發阿耨多羅三藐三菩提
心行菩薩道者亦復轉少憍尸迦無量無邊
阿僧祇衆生發阿耨多羅三藐三菩提心於
中若一若二住阿毘跋致地是故當知善男
子善女人發阿耨多羅三藐三菩提心乃
至能受持讀誦供養恭敬尊重讃歎般若波羅
蜜何以故是人作是念過去諸佛行菩薩道
時從是中學我等亦應於是中學般若波羅
蜜是我大師憍尸迦若我現在若我滅後菩
薩常應依止般若波羅蜜若善男子善女人
於我滅後以供養如來故起七寶塔盡其形
壽以好花香塗香末香衣服幢幡供養是塔
於意云何是善男子善女人以是因縁故得
福多不釋提桓因言甚多世尊佛言憍尸迦
若善男子善女人供養般若波羅蜜經卷恭
敬尊重讃歎以好華香塗香末香衣服幢幡
而以供養其福甚多憍尸迦置是一塔若滿
閻浮提七寶塔善男子善女人盡其形壽以好
華香乃至伎樂供養是塔於意云何是人以
是因縁故得福多不釋提桓因言甚多世尊
佛告憍尸迦若善男子善女人供養般若波
羅蜜經卷恭敬尊重讃歎以好華香塗香末
香衣服幢幡其福甚多憍尸迦置是滿閻浮
提七寶塔若滿四天下七寶塔若人盡形壽
以花香供養乃至伎樂若復有人供養般若
波羅蜜其福甚多憍尸迦置是滿四天下七
寶塔若滿周梨迦小千世界七寶塔若人盡
形以好華香供養乃至幢幡若復有人供養
般若波羅蜜其福甚多憍尸迦置是周梨迦
小千世界七寶塔若滿二千中世界七寶塔
若人盡形以花香供養乃至幢幡若復有人
供養般若波羅蜜其福甚多憍尸迦置是二
千中世界若滿三千大千世界七寶塔若善
男子善女人盡其形壽以花香供養乃至幢
幡憍尸迦於意云何是人以是因縁故得福
多不釋提桓因言甚多世尊佛告憍尸迦若
復有人供養般若波羅蜜經卷恭敬尊重讃
歎花香乃至幢幡其福甚多憍尸迦置是滿
三千大千世界七寶塔假令三千大千世界
所有衆生一時皆得人身是一一人起七寶
塔盡其形壽以一切好華名香幢幡伎樂歌
舞供養是塔憍尸迦於意云何是人以是因
縁故得福多不甚多世尊佛告憍尸迦若
善男子善女人供養般若波羅蜜經卷恭敬
尊重讃歎花香乃至幢幡其福甚多釋提
桓因言如是如是世尊若人供養般若波羅
蜜即是供養恭敬過去未來現在諸佛薩婆
若世尊置是三千大千世界一一衆生所起
七寶塔若滿十方恒河沙等世界衆生皆得
人身一一人起七寶塔若於一劫若減一劫
以好華香乃至伎樂供養是塔若復有人供
養般若波羅蜜經卷恭敬尊重讃歎華香乃
至伎樂其福甚多佛言如是如是憍尸迦
是善男子善女人以是供養般若波羅蜜經
卷因縁故其福甚多無量無邊不可得數不
可思議何以故憍尸迦一切諸佛薩婆若智
皆從般若波羅蜜生憍尸迦以是因縁故若
善男子善女人供養般若波羅蜜經卷恭敬
尊重讃歎華香乃至伎樂供養於前功徳百
分不及一分千分萬分百千萬億分不及一
乃至算數譬喩所不能及
　　摩訶般若波羅蜜明呪品第四
爾時釋提桓因與四萬天子在會中者語釋
提桓因言憍尸迦應受持讀誦般若波羅蜜
佛告釋提桓因憍尸迦汝受持讀誦般若波
羅蜜若阿修羅生念欲與忉利諸天共鬪爾
時汝當誦念般若波羅蜜以是因縁故阿修
羅惡心即滅釋提桓因白佛言世尊般若波
羅蜜是大明呪般若波羅蜜是無上呪般若
波羅蜜是無等等呪佛言如是如是憍尸迦
般若波羅蜜是大明呪般若波羅蜜是無上
呪般若波羅蜜是無等等呪何以故憍尸迦
過去諸佛因是明呪得阿耨多羅三藐三菩提
未來諸佛亦因是呪當得阿耨多羅三藐三菩
提今十方現在諸佛亦因是呪得阿耨多羅
三藐三菩提憍尸迦因是明呪十善道出現於
世四禪四無量心四無色定五神通出現於
世因菩薩故十善道出現於世四禪四無量
心四無色定五神通出現於世若諸佛不出
於世但因菩薩故十善道四禪四無量心四
無色定五神通出現於世譬如月不出時星
宿光明照於世間如是憍尸迦世無佛時
所有善行正行皆從菩薩出生菩薩方便力
皆從般若波羅蜜生復次憍尸迦若善男子
善女人供養般若波羅蜜經卷恭敬尊重讃
歎得是現世福徳釋提桓因白佛言世尊得
何等現世福徳憍尸迦是善男子善女人毒
不能傷火不能燒終不横死又善男子善女
人若官事起誦念般若波羅蜜官事即滅諸
求短者皆不得便何以故般若波羅蜜所護
故復次憍尸迦善男子善女人誦念般若波
羅蜜若至國王若王子大臣所皆歡喜問訊
與共語言何以故憍尸迦般若波羅蜜爲慈
悲一切衆生故出是故憍尸迦諸求短者皆
不得便爾時外道出家百人欲求佛短來向
佛所釋提桓因作是念是諸外道出家百人
欲求佛短來向佛所我從佛所受般若波羅
蜜今當誦念是諸外道來至佛所或能斷説
般若波羅蜜如是思惟已即誦念從佛所受
般若波羅蜜時諸外道遙遶佛復道而去舍
利弗作是念何因縁故是諸外道遶佛而去
佛知舍利弗心所念告舍利弗是釋提桓因
誦念般若波羅蜜如是外道乃無一人有善心
者皆持惡意來求佛短是故外道各各復道
而去爾時惡魔作是念今是四衆及欲色界諸
天子在佛前坐其中必有菩薩受阿耨多羅
三藐三菩提記者我當壞亂即化作四種兵向
佛所爾時釋提桓因作是念魔嚴四兵來至
佛所四種兵相摩伽陀國頻婆娑羅王之所
無有憍薩羅國波斯匿王亦所無有諸釋子
所無有諸黎車所無有今是兵相必是惡魔
所作是魔長夜欲求佛短惱亂衆生我當誦
念般若波羅蜜釋提桓因即默誦般若波羅
蜜隨其所誦惡魔稍稍復道而去爾時忉利
諸天化作天華在於空中散佛上作是念願
般若波羅蜜久住閻浮提閻浮提人當得誦
習是時諸天復以天花散佛上作是言世尊
若有衆生行般若波羅蜜修習般若波羅蜜
魔若魔天不得其便爾時釋提桓因白佛言
世尊若人得聞般若波羅蜜者已曾親近諸
佛不從小功徳來何況受持讀誦如所説學
如所説行何以故世尊諸菩薩薩婆若當於
般若波羅蜜中求世尊譬如大寶當於大海
中求世尊諸佛薩婆若大寶應於般若波羅
蜜中求佛言如是如是憍尸迦諸佛薩婆若
皆於般若波羅蜜中生爾時阿難白佛言世
尊世尊不讃説檀波羅蜜名不讃説尸羅波
羅蜜羼提波羅蜜毘梨耶波羅蜜禪波羅蜜名
何以故但讃説般若波羅蜜名佛告阿難
般若波羅蜜導五波羅蜜阿難於意云何若
布施不迴向薩婆若成檀波羅蜜不阿難言
不也世尊若持戒忍辱精進禪定智慧不迴
向薩婆若成般若波羅蜜不阿難言不也世
尊阿難是故般若波羅蜜爲五波羅蜜導阿
難譬如大地種散其中因縁和合即得生長
不依此地終不得生阿難如是五波羅蜜住般
若波羅蜜中而得増長爲般若波羅蜜所護
故得向薩婆若是故阿難般若波羅蜜爲五
波羅蜜作導爾時釋提桓因白佛言世尊是
善男子善女人受持讀誦般若波羅蜜如所
説行所得功徳如來説之猶亦未盡佛告憍
尸迦我不但説是人受持讀誦般若波羅蜜
如所説行功徳憍尸迦若有善男子善女人
供養般若波羅蜜經卷恭敬尊重讃歎以好
華香乃至幢幡我亦説其所得功徳釋提桓
因白佛言世尊我亦當護念是善男子善女
人供養般若波羅蜜經卷恭敬尊重讃歎以
好華香乃至幢幡者佛言憍尸迦是善男子
善女人受持讀誦般若波羅蜜若干百千諸
天大衆爲聽法故來至其所是法師爲諸天
説法時非人益其氣力若法師疲極不樂説
法諸天恭敬法故令其樂説憍尸迦是亦善
男子善女人得是現世功徳復次憍尸迦是
善男子善女人於四衆中説般若波羅蜜時
其心不畏有來難問及詰責者何以故是人
爲般若波羅蜜護念故不見有人得般若波
羅蜜短者般若波羅蜜亦無短可得是人如
是爲般若波羅蜜護念故無畏有來難問詰
責者憍尸迦是亦善男子善女人現世功徳
復次憍尸迦是善男子善女人讀誦般若波
羅蜜故爲父母所愛爲宗親知識沙門婆羅
門所敬衰惱鬪訟如法能度憍尸迦是亦善
男子善女人現世功徳復次憍尸迦般若波
羅蜜經卷所住處四天王天上諸天發阿耨
多羅三藐三菩提心者皆來至般若波羅蜜
所受持讀誦供養作禮而去忉利天夜摩天
兜率陀天化樂天他化自在天上諸天發阿
耨多羅三藐三菩提心者皆來至般若波羅
蜜所受持讀誦供養作禮而去梵天梵世天
梵輔天梵衆天大梵天光天少光天無量光天
光音天淨天少淨天無量淨天遍淨天無陰行
天福生天廣果天無廣天無熱天妙見天善
見天無小天上諸天發阿耨多羅三藐三菩
提心者皆來至般若波羅蜜所受持讀誦供
養作禮而去憍尸迦汝勿謂但有無小天爲
供養般若波羅蜜故來三千大千世界中欲
色界諸天發阿耨多羅三藐三菩提心者皆
來至般若波羅蜜所受持讀誦供養作禮而
去善男子善女人應作是念十方無量阿僧
祇國土中所有諸天龍夜叉乾闥婆阿修羅
迦樓羅緊那羅摩睺羅伽人非人是等來至
般若波羅蜜所受持讀誦供養作禮時我當
以般若波羅蜜法施善男子善女人般若波
羅蜜經卷所住處若殿堂若房舍無能毀壞
除先行業必應受者憍尸迦亦是善男子善
女人現世功徳釋提桓因白佛言世尊是善
男子善女人云何知諸天來受持讀誦供養禮
敬般若波羅蜜時佛言憍尸迦若善男子善
女人見大光明必知天龍夜叉乾闥婆等來
至其所復次憍尸迦善男子善女人若聞殊
異之香必知諸天來至其所復次憍尸迦善
男子善女人所住之處應令淨潔以淨潔故
非人皆大歡喜來到其所是中先住小鬼不
堪大力諸天威徳故皆悉避去隨大力諸天
數數來故其心轉樂大法是故所住處四
邊不應令有臭穢不淨復次憍尸迦善男
子善女人身不疲極臥起安隱不見惡夢若
其夢時但見諸佛諸佛塔廟阿羅漢衆諸菩
薩衆修習六波羅蜜學薩婆若淨佛世界又
聞佛名某甲佛於某方某國與若干百千萬億
衆恭敬圍遶而爲説法憍尸迦善男子善女
人夢中所見如是覺已安樂氣力充足身體
輕便是善男子善女人不貪飮食譬如坐禪
比丘從三昧起以學禪故不貪飮食何以故
憍尸迦非人益其氣力故善男子善女人欲
得如是等現世功徳當受持讀誦般若波羅
蜜如所説行憍尸迦善男子善女人若不能
受持讀誦般若波羅蜜如所説行當書寫經
卷供養恭敬尊重讃歎以好華香塗香末香燒
香雜香衣服幢幡伎樂
　　摩訶般若波羅蜜舍利品第五
爾時佛告釋提桓因言憍尸迦滿閻浮提舍
利以爲一分般若波羅蜜經卷以爲一分二
分之中爲取何分釋提桓因白佛言世尊我
取般若波羅蜜何以故世尊我於舍利非不
恭敬以舍利從般若波羅蜜生故般若波羅
蜜所熏故得供養世尊我於忉利天上善法
堂中我有坐處忉利諸天子來供養我故若
我不在座上諸天子爲我坐處作禮恭敬遶
已而去作是念釋提桓因於此處坐爲忉利
諸天説法諸佛舍利亦如是從般若波羅蜜
生薩婆若所依止故得供養是故世尊我於
二分之中取般若波羅蜜世尊置滿閻浮提
舍利若滿三千大千世界舍利以爲一分般
若波羅蜜經卷以爲一分二分之中我取般
若波羅蜜何以故諸佛舍利因般若波羅蜜
生故得供養世尊譬如負債人常畏債主以
得親近奉事王故債主反更恭敬怖畏何以
故依恃國王其力大故世尊舍利亦如是依
止般若波羅蜜故得供養世尊般若波羅蜜
如王舍利如親近王人如來舍利依止一切
智慧故得供養世尊諸佛一切智慧亦從般
若波羅蜜生是故我於二分之中取般若波羅
蜜世尊譬如無價寶珠有如是功徳其所住
處非人不能得其便若男若女若大若小爲
非人所持寶珠至其處非人則去若有熱病
珠能除滅若有風病以珠著身上風患即除
若有冷病以珠著身上冷患亦除是珠住處夜
時能爲明熱時能爲涼寒時能爲温珠所住
處蛇毒不入若男若女若大若小爲毒虫所
螫以珠示之毒即除滅若諸目患以珠著目
上目患即除世尊又是寶珠若著水中與水
同色若以白繒裹著水中水色即白若以青黄
紫赤種種色繒裹著水中水即各隨其色水
濁即爲清是珠成就如是功徳爾時阿難問
釋提桓因此是閻浮提寶爲是天上寶釋提
桓因言此是天上寶閻浮提人亦有是寶但
功徳少而重天上寶珠功徳多而輕人寶比
天寶算數譬喩所不能及世尊若是珠在篋
中雖擧珠去以珠功徳故其篋則貴世尊以
般若波羅蜜薩婆若智功徳故如來滅後舍
利得供養以如來舍利是薩婆若智所住處
故我於二分之中取般若波羅蜜世尊置是
滿三千大千世界舍利若滿如恒河沙等世
界中舍利以爲一分般若波羅蜜經卷以爲
一分二分之中我取般若波羅蜜何以故諸
佛如來薩婆若智皆從般若波羅蜜生薩婆
若所熏故舍利得供養復次世尊若善男子
善女人欲如實見十方無量阿僧祇諸佛者
當行般若波羅蜜當修般若波羅蜜佛言如
是如是憍尸迦過去諸佛皆因般若波羅蜜
得阿耨多羅三藐三菩提未來諸佛亦因般
若波羅蜜得阿耨多羅三藐三菩提現在十
方無量阿僧祇世界諸佛亦因般若波羅蜜得
阿耨多羅三藐三菩提釋提桓因白佛言世
尊摩訶波羅蜜是般若波羅蜜佛因是般若
波羅蜜皆知一切衆生心心所行佛言憍尸
迦菩薩摩訶薩長夜行般若波羅蜜故釋提
桓因白佛言世尊菩薩但行般若波羅蜜不
行餘波羅蜜耶佛言憍尸迦菩薩皆行六波
羅蜜若布施時般若波羅蜜爲上首若持戒
若忍辱若精進若禪定若觀諸法時般若波羅
蜜爲上首譬如閻浮提種種樹種種形種種
色種種葉種種華種種果其陰皆一無有差
別五波羅蜜亦如是入般若波羅蜜中無有
差別世尊是般若波羅蜜有大功徳有無量
無邊功徳有無等等功徳世尊若有人寫
般若波羅蜜經卷供養恭敬尊重讃歎以好
華香乃至幢幡若復有人寫般若波羅蜜經
卷與他人是二功徳何所爲多佛言憍尸
迦我還問汝隨意答我於意云何若有人得
佛舍利但自供養若復有人得佛舍利自供
養亦與他人令供養是二功徳何所爲多釋
提桓因言世尊若人得佛舍利自供養亦與
他人令供養其福甚多佛言如是如是憍尸
迦若善男子善女人寫般若波羅蜜經卷供
養恭敬尊重讃歎以好花香乃至幢幡不如
善男子善女人寫般若波羅蜜經卷自供養
亦與他人令供養其福甚多佛言憍尸迦若
善男子善女人在在處處爲人解説般若波
羅蜜其福甚多
小品般若經卷第二

小品般若波羅蜜經卷第三
　後秦龜茲國三藏鳩摩羅什譯　
　　佐助品第六
佛告釋提桓因言憍尸迦若有善男子善女
人教閻浮提人令行十善道於意云何是
人以是因縁得福多不釋提桓因言甚多世
尊佛言憍尸迦不如善男子善女人以般若
波羅蜜經卷與他人令得書寫讀誦其福甚多
憍尸迦置是閻浮提衆生若復有人教四天
下衆生令行十善道置是四天下若周梨迦
小千世界若二千中世界若三千大千世界
衆生若教十方如恒河沙等世界衆生令行
十善道於意云何是人以是因縁故得福多
不釋提桓因言甚多世尊佛言憍尸迦不如
善男子善女人以般若波羅蜜經卷與他人令
得書寫讀誦其福甚多復次憍尸迦若有善
男子善女人教閻浮提衆生令行四禪四無
量心四無色定五神通是人以是因縁得福
多不釋提桓因言甚多世尊佛言憍尸迦不
如善男子善女人以般若波羅蜜經卷與他人
令得書寫讀誦其福甚多憍尸迦置是閻浮
提及三千大千世界衆生乃至教十方如恒
河沙等世界衆生令行四禪四無量心四無
色定五神通於意云何是人以是因縁得福
多不釋提桓因言甚多世尊佛言憍尸迦
不如善男子善女人以般若波羅蜜經卷與他
人令得書寫讀誦其福甚多復次憍尸迦若
有善男子善女人以般若波羅蜜經卷與他
人令得書寫讀誦不如善男子善女人自爲
他人讀誦其福甚多復次憍尸迦若善男子
善女人自爲他人讀誦般若波羅蜜不如善
男子善女人自爲他人解説其義其福甚多
是時釋提桓因白佛言世尊應爲何等人解
説般若波羅蜜義佛言憍尸迦若有善男子
善女人不知般若波羅蜜義故應爲解説其
義何以故憍尸迦未來世當有相似般若波
羅蜜善男子善女人於是中欲得阿耨多羅
三藐三菩提聞是相似般若波羅蜜則有違
錯釋提桓因言世尊何等是相似般若波
羅蜜憍尸迦當來世有比丘欲説般若波羅
蜜而説相似般若波羅蜜世尊云何諸比丘
説相似般若波羅蜜佛言諸比丘説言色是
無常若如是求是爲行般若波羅蜜受想行
識是無常若如是求是爲行般若波羅蜜憍
尸迦是名説相似般若波羅蜜憍尸迦不壞
色故觀色無常不壞受想行識故觀識無常
不作如是觀者是名行相似般若波羅蜜憍
尸迦以是因縁故菩薩説般若波羅蜜義其
福甚多復次憍尸迦若有善男子善女人教
閻浮提衆生令得須陀洹果於意云何是人
以是因縁其福多不釋提桓因言甚多世尊
佛言憍尸迦不如善男子善女人以般若
波羅蜜經卷與他人令得書寫讀誦作是言
汝當得是應般若波羅蜜功徳其福甚多何
以故須陀洹果從般若波羅蜜出故憍尸迦
置是閻浮提及三千大千世界乃至教十方
如恒河沙等世界衆生令得須陀洹果於意
云何是人以是因縁其福多不釋提桓因言
甚多世尊佛言憍尸迦不如善男子善女人
以般若波羅蜜經卷與他人令得書寫讀誦
作是言汝當得是應般若波羅蜜功徳其福
甚多何以故須陀洹果從般若波羅蜜出故
復次憍尸迦若有善男子善女人教閻浮提
衆生令得斯陀含果阿那含果阿羅漢果辟
支佛道於意云何是人以是因縁其福多
不釋提桓因言甚多世尊佛言憍尸迦不
如善男子善女人以般若波羅蜜經卷與他
人令得書寫讀誦作是言汝當得是應般若
波羅蜜功徳其福甚多何以故汝隨學是法
當得薩婆若法隨得薩婆若法當隨得斯陀
含果阿那含果阿羅漢果辟支佛道憍尸迦
置是閻浮提及三千大千世界衆生乃至教
十方如恒河沙等世界衆生令得斯陀含果
阿那含果阿羅漢果辟支佛道於意云何是
人以是因縁其福多不釋提桓因言甚多世
尊佛言憍尸迦不如善男子善女人以般
若波羅蜜經卷與他人令得書寫讀誦作是
言汝當得是應般若波羅蜜功徳其福甚
多何以故汝隨學是法當得薩婆若法隨
得薩婆若法當隨得斯陀含果阿那含果阿
羅漢果辟支佛道復次憍尸迦若滿閻浮提
衆生皆發阿耨多羅三藐三菩提心若有善
男子善女人以般若波羅蜜經卷與之令得
書寫讀誦是人以是因縁其福多不釋提桓
因言甚多世尊佛言憍尸迦不如善男子善
女人以般若波羅蜜經卷與一阿毘跋致菩
薩作是念是菩薩於是中學當能修習般若
波羅蜜以是因縁般若波羅蜜増廣流布福
多於彼憍尸迦置是閻浮提及三千大千世
界衆生乃至十方如恒河沙等世界衆生皆
發阿耨多羅三藐三菩提心若有善男子善
女人以般若波羅蜜經卷與之令得書寫讀
誦於意云何是人以是因縁其福多不釋提
桓因言甚多世尊佛言不如善男子善女人
以般若波羅蜜經卷與一阿毘跋致菩薩作
是念是菩薩於是中學當能修習般若波羅
蜜以是因縁般若波羅蜜増廣流布福多於
彼復次憍尸迦閻浮提所有衆生皆發阿耨
多羅三藐三菩提心若有善男子善女人以
般若波羅蜜經卷與之爲解其義於意云何
是人以是因縁其福多不釋提桓因言甚多
世尊佛言憍尸迦不如善男子善女人以
般若波羅蜜經卷與一阿毘跋致菩薩爲解
其義福多於彼憍尸迦置是閻浮提及三
千大千世界衆生乃至教十方如恒河沙等
世界衆生皆發阿耨多羅三藐三菩提心若
有善男子善女人以般若波羅蜜經卷與之
爲解其義於意云何是人以是因縁其福多
不釋提桓因言甚多世尊佛言不如善男
子善女人以般若波羅蜜經卷與一阿毘跋
致菩薩爲解其義福多於彼復次憍尸迦閻
浮提所有衆生皆是阿毘跋致菩薩若有善
男子善女人以般若波羅蜜義教之於意云
何是人以是因縁其福多不釋提桓因言甚
多世尊佛言憍尸迦於是中有一菩薩疾得
阿耨多羅三藐三菩提若有人以般若波羅
蜜義教之福多於彼憍尸迦置是閻浮提及
三千大千世界衆生乃至十方如恒河沙等
世界衆生皆是阿毘跋致菩薩若有善男子
善女人以般若波羅蜜義教之於意云何是
人以是因縁其福多不釋提桓因言甚多世
尊佛言憍尸迦於是中有一菩薩疾得阿耨
多羅三藐三菩提若有人以般若波羅蜜義
教之福多於彼爾時釋提桓因白佛言如是
如是世尊隨菩薩近阿耨多羅三藐三菩提
轉應以般若波羅蜜義教之亦轉應以衣服
飮食臥具醫藥而供養之其福甚多何以故
世尊法應爾隨近阿耨多羅三藐三菩提得
福轉多爾時須菩提讃釋提桓因言善哉善
哉憍尸迦汝是聖弟子法應佐助諸菩薩以
阿耨多羅三藐三菩提安慰護念若佛初發
阿耨多羅三藐三菩提心時過去諸佛及諸
弟子若不以六波羅蜜安慰佐助者不能得
阿耨多羅三藐三菩提憍尸迦佛初發意時
過去諸佛及諸弟子以六波羅蜜應安慰佐
助故得阿耨多羅三藐三菩提
　　摩訶般若波羅蜜迴向品第七
爾時彌勒菩薩語須菩提菩薩摩訶薩隨喜
福徳於餘衆生布施持戒修禪福徳最大最
勝最上最妙爾時須菩提問彌勒菩薩若菩
薩於十方無量阿僧祇世界過去無量滅度
諸佛是諸佛從初發心乃至得阿耨多羅三
藐三菩提入無餘涅槃乃至法欲滅時於是
中間所有應六波羅蜜善根福徳及諸聲聞
弟子布施持戒修禪福徳所有學無學無漏
福徳及諸佛戒品定品慧品解脱品解脱知見
品大慈大悲利安衆生無量佛法及其所説
從是法中衆生受學是諸衆生所有福徳及
諸佛滅後衆生所種福徳合集稱量是諸福
徳以最大最勝最上最妙心隨喜隨喜已迴
向阿耨多羅三藐三菩提作是觀我此福徳
當得阿耨多羅三藐三菩提若菩薩作是念
我以是心迴向阿耨多羅三藐三菩提如心
所縁是諸縁諸事爲可得不彌勒言是諸縁
諸事不可得如心取相須菩提言若是諸縁
諸事不爾者是人將無想顛倒見顛倒心顛
倒無常謂常苦謂樂不淨謂淨無我謂我
生想顛倒見顛倒心顛倒若諸縁諸事如實
者菩提亦如是心亦如是若諸縁諸事菩提
及心無異者何等是隨喜心迴向阿耨多羅
三藐三菩提彌勒言須菩提如是迴向法不
應於新發意菩薩前説所以者何是人所有
信樂恭敬淨心皆當滅失須菩提如是迴向
法應於阿毘跋致菩薩前説若與善知識相
隨者説是人聞是不驚不怖不沒不退菩薩
隨喜福徳應如是迴向薩婆若所用心迴向
是心即盡即滅何等心是迴向阿耨多羅三
藐三菩提若用心心迴向是二心不倶又心
性不可得迴向爾時釋提桓因語須菩提新
發意菩薩聞是事將無驚怖耶菩薩今云何
以隨喜福徳如實迴向爾時須菩提因彌勒
菩薩作是言菩薩於過去諸佛道已斷行已
滅戲論盡滅蕀刺除重擔得己利盡有結
正智解脱心得自在無量阿僧祇世界中滅
度諸佛所有善根福徳勢力及諸弟子於諸
佛所所種善根合集稱量是諸福徳以最大
最勝最上最妙心隨喜隨喜已迴向阿耨多
羅三藐三菩提是菩薩今當云何不墮想顛
倒見顛倒心顛倒若是菩薩用是心迴向阿
耨多羅三藐三菩提於是心中不生心相則
是迴向阿耨多羅三藐三菩提若是菩薩於
是心中而生心相則墮想顛倒見顛倒心顛
倒若菩薩隨喜時是心盡滅相如實知盡
滅相盡滅相法則不可迴向迴向心亦如是
相所迴向法亦如是相若能如是迴向是名
正迴向菩薩摩訶薩應以隨喜福徳如是迴
向若菩薩於過去諸佛所有福徳并諸弟子
及凡夫人乃至畜生聞法種善根　及諸天龍
夜叉乾闥婆阿修羅迦樓羅緊那羅摩睺羅伽
人非人等聞法發應薩婆若心合集稱量是
諸福徳以最大最勝最上最妙心隨喜隨喜
已迴向阿耨多羅三藐三菩提若菩薩如是
念是諸法皆盡滅所迴向處亦盡滅是名隨
喜福徳正迴向阿耨多羅三藐三菩提又菩
薩如是知無有法能迴向法是名正迴向阿
耨多羅三藐三菩提若菩薩如是迴向則不
墮想顛倒見顛倒心顛倒何以故是菩薩不
貪著迴向故是名無上迴向若有菩薩於福
徳作起法取相分別則不能以此福徳迴向
何以故是作起法皆是離相隨喜福徳亦是
離相若菩薩知所念作起法皆離相當知是
爲行般若波羅蜜又諸過去滅度佛善根福
徳亦如是迴向所用迴向法性相亦如是若
能如是知是名正迴向阿耨多羅三藐三菩
提何以故諸佛不許取相迴向故若法過去
盡滅是法無相不可以相得若如是亦分
別是名取相若如是亦不分別是名正迴
向云何不取相分別而能迴向菩薩以是事
故應學般若波羅蜜方便若不聞不得般若
波羅蜜方便則不能入是事若不聞不得般
若波羅蜜方便能以諸福徳正迴向者無有
是處何以故是人於過去諸佛身及諸福徳
皆已滅度而取相分別得是福徳欲以迴
向如是迴向諸佛不許亦不隨喜何以故是
皆於法有所得故所謂於過去滅度諸佛取
相分別有所得而迴向即是大貪著以是有
所得心迴向者諸佛不説有大利益何以故
是迴向名爲雜毒衰惱譬如美食其中有毒
雖有好色香美以有毒故不可食之愚癡無
智之人若食此食初雖香美可意食欲消時
有大苦報如是有人不正受讀誦不解其義
而教諸弟子迴向語言善男子來如過去未
來現在諸佛戒品定品慧品解脱品解脱知
見品并諸聲聞弟子及凡夫人所種善根及
諸佛與衆生授辟支佛記是辟支佛所種善
根及與菩薩受阿耨多羅三藐三菩提記是
諸菩薩所種善根合集稱量是諸福徳隨喜
隨喜已迴向阿耨多羅三藐三菩提是人如
是迴向是迴向取相分別故名爲雜毒如雜
毒食有所得者無有迴向何以故是有所
得皆是雜毒故以是故菩薩應如是思惟
過去未來現在諸佛善根福徳應云何迴向
名爲正迴向至阿耨多羅三藐三菩提若菩
薩欲不謗諸佛應如是迴向如諸佛所知福
徳何相何性何體何實我亦如是隨喜我以
是隨喜迴向阿耨多羅三藐三菩提菩薩如
是迴向則無有咎不謗諸佛如是迴向則不
雜毒亦名隨諸佛教復次菩薩應以隨喜福
徳如是迴向如戒品定品慧品解脱品解脱
知見品不繋欲界不繋色界不繋無色界非
過去非未來非現在以無繋故是福徳迴向
亦無繋所迴向法亦無繋迴向處亦無繋若
能如是迴向則不雜毒若不如是迴向名爲
邪迴向菩薩迴向法如三世諸佛所知迴向
我亦如是迴向阿耨多羅三藐三菩提是名
正迴向爾時佛讃須菩提言善哉善哉須菩
提汝能爲諸菩薩摩訶薩作佛事須菩提若
有三千大千世界衆生皆行慈悲喜捨心四
禪四無色定五神通不如是菩薩迴向福徳
最大最勝最上最妙復次須菩提若有三千
大千世界衆生皆發阿耨多羅三藐三菩提
心是一一菩薩於恒河沙等劫以有所得心
供養如恒河沙等世界衆生衣服飮食臥具
醫藥一切樂具如是一一菩薩皆於恒河沙
等劫以有所得心供養是諸衆生衣服飮食
臥具醫藥一切樂具於意云何是諸菩薩以
是因縁得福多不須菩提言甚多世尊不可
譬喩若是福徳有形恒河沙等世界所不能
受佛讃須菩提言善哉善哉須菩提若菩薩
爲般若波羅蜜所護故能以是福徳迴向於
前有所得心布施福徳百分不及一千萬億
分不及一乃至算數譬喩所不能及爾時四
天王天上二萬天子合掌禮佛作是言世尊
是菩薩迴向名爲大迴向以方便故勝於有
所得菩薩布施福徳何以故是菩薩迴向爲
般若波羅蜜所護故爾時忉利天上十萬天
子以天花香塗香末香天衣幢幡天諸伎樂
而供養佛皆作是言世尊是菩薩迴向名爲
大迴向以方便故勝於有所得菩薩布施福
徳何以故是菩薩迴向爲般若波羅蜜所護
故夜摩天上十萬天子兜率陀天上十萬天
子化樂天上十萬天子他化自在天上十萬
天子皆以天華天香乃至伎樂而供養佛皆
作是言世尊是菩薩迴向名爲大迴向以方
便故勝於有所得菩薩布施福徳何以故是
菩薩迴向爲般若波羅蜜所護故梵世諸天
子大聲唱言是菩薩迴向名爲大迴向以方
便故勝於有所得菩薩布施福徳何以故是
菩薩迴向爲般若波羅蜜所護故梵輔天梵
衆天大梵天光天少光天無量光天光音天淨
天少淨天無量淨天遍淨天無雲行天福生天
廣果天無廣天無熱天妙見天善見天無小
天上諸天子合掌禮佛皆作是言世尊是善
男子善女人求佛道者甚爲希有爲般若波
羅蜜所護故能勝有所得菩薩布施福徳何
以故是菩薩迴向爲般若波羅蜜所護故爾
時佛告淨居諸天子置是三千大千世界衆
生若十方恒河沙等世界衆生皆發阿耨多
羅三藐三菩提心是一一菩薩於恒河沙等
劫以有所得心供養十方如恒河沙等世界
衆生衣服飮食臥具醫藥一切樂具如是一
一菩薩皆於恒河沙等劫以有所得心供養
是諸衆生衣服飮食臥具醫藥一切樂具若
有菩薩於過去未來現在諸佛所有戒品定
品慧品解脱品解脱知見品并諸聲聞弟子
及凡夫人所種善根合集稱量是諸福徳以
最大最勝最上最妙心隨喜隨喜已迴向阿
耨多羅三藐三菩提其福甚多爾時須菩提
白佛言世尊如佛所説是諸福徳合集稱量
以最大最勝最上最妙心隨喜隨喜已迴向
阿耨多羅三藐三菩提世尊云何名爲最大
最勝最上最妙隨喜佛告須菩提若菩薩於
過去未來現在諸法不取不捨不念不得於
此中無有法若已生滅若今生滅若當生滅
如諸法實相隨喜迴向阿耨多羅三藐三菩
提亦如是須菩提是名菩薩最大最勝最上
最妙隨喜迴向復次須菩提菩薩若欲於過
去未來現在諸佛布施持戒忍辱精進禪定智
慧解脱解脱知見隨喜應如是隨喜如解脱
持戒亦如是如解脱定惠解脱解脱知見
亦如是如解脱信解亦如是如解脱隨喜亦
如是如解脱未來未生法亦如是如解脱過
去無量阿僧祇世界諸佛及弟子亦如是
如解脱今現在十方無量阿僧祇世界諸佛及
弟子亦如是如解脱未來無量阿僧祇世界
諸佛及弟子亦如是是諸法相不繋不縛不
解不脱以是迴向阿耨多羅三藐三菩提不
生不滅故須菩提是名菩薩最大最勝最上
最妙隨喜迴向以是迴向勝於十方如恒河
沙等世界諸菩薩以有所得心皆於恒河沙
劫供養十方如恒河沙等世界衆生衣服飮食
臥具醫藥一切樂具以有所得心布施持戒
忍辱精進禪定於此隨喜迴向福徳百分不
及一百千萬億分不及一乃至算數譬喩所
不能及
　　摩訶般若波羅蜜泥犁品第八
爾時舍利弗白佛言世尊是般若波羅蜜佛
言是般若波羅蜜世尊般若波羅蜜能作照
明世尊般若波羅蜜所應敬禮世尊般若波
羅蜜能與光明世尊般若波羅蜜除諸闇冥
世尊般若波羅蜜無所染汚世尊般若波羅
蜜多所利益世尊般若波羅蜜多所安隱世
尊般若波羅蜜能與盲者眼世尊般若波羅
蜜能令邪行者入正道世尊般若波羅蜜即
是薩婆若世尊般若波羅蜜是諸菩薩母世
尊般若波羅蜜非生法者非滅法者世尊般
若波羅蜜具足三轉十二相法輪世尊般若
波羅蜜能爲孤窮者作救護世尊般若波羅
蜜能滅生死世尊般若波羅蜜能示一切法
性世尊應云何敬視般若波羅蜜佛言如敬
視佛敬禮般若波羅蜜如敬禮佛爾時釋提
桓因心念舍利弗何因縁作是問念已問舍
利弗何因縁作是問舍利弗言菩薩摩訶薩
以般若波羅蜜隨喜福徳迴向薩婆若故於
上諸菩薩所有布施持戒忍辱精進禪定等其
福最勝是故我作是問憍尸迦譬如盲人雖
有百千萬衆無有導者不能進趣城邑聚落
憍尸迦五波羅蜜離般若波羅蜜亦如盲人
無導不能修道至薩婆若若五波羅蜜爲般
若波羅蜜所護則爲有目般若波羅蜜力故
五波羅蜜得般若波羅蜜名舍利弗白佛言
世尊云何生般若波羅蜜佛言若菩薩不生
色則生般若波羅蜜不生受想行識則生般
若波羅蜜如是生般若波羅蜜爲成何法舍
利弗如是生般若波羅蜜於法無所成若無
所成則名般若波羅蜜釋提桓因白佛言世
尊般若波羅蜜亦不成薩婆若耶憍尸迦般
若波羅蜜成薩婆若但不如名相作起法成
世尊當云何成佛言如不成如是成釋提桓
因白佛言希有世尊般若波羅蜜不爲生不
爲滅故有須菩提白佛言世尊菩薩如是亦
分別則失般若波羅蜜則遠離般若波羅蜜
佛告須菩提有是因縁若菩薩謂般若波羅
蜜空無所有則失般若波羅蜜則遠般若波
羅蜜須菩提是名菩薩般若波羅蜜世尊説
般若波羅蜜爲示何法須菩提説般若波羅
蜜不示色不示受想行識不示須陀洹果斯
陀含果阿那含果阿羅漢果辟支佛道不示
佛法須菩提言世尊摩訶波羅蜜是般若波
羅蜜佛言須菩提於意云何以是因縁摩
訶波羅蜜是般若波羅蜜須菩提言般若波
羅蜜於色不作大不作小不作合不作散於
受想行識不作大不作小不作合不作散世
尊般若波羅蜜於佛十力不作強不作弱四
無所畏乃至薩婆若不作合不作散世尊菩
薩如是亦分別則不行般若波羅蜜何以故
般若波羅蜜無如是相我當度若干衆生即
是菩薩計有所得所以者何衆生不生故般
若波羅蜜不生衆生無性故般若波羅蜜無
性衆生離相故般若波羅蜜離相衆生不滅
故般若波羅蜜不滅衆生不可思議故般若
波羅蜜不可思議衆生不可知故般若波羅
蜜不可知衆生力集故如來力亦集舍利弗
白佛言世尊菩薩若能信是深般若波羅蜜
不疑不悔不難隨順解義是人從何處終來
生此間佛言舍利弗是菩薩於他方佛土命
終來生此間舍利弗菩薩從他方佛土來者
曾已親近供養諸佛問其中義今聞般若波
羅蜜即生歡喜如從佛聞若見般若波羅蜜
如見佛須菩提白佛言世尊般若波羅蜜可
聞可見耶佛言不也世尊是菩薩發心已來
幾時能修習般若波羅蜜須菩提是事應分
別有菩薩得値若干百千萬億佛於諸佛所
修行梵行有於大衆聞深般若波羅蜜無恭
敬心即時捨去須菩提當知是人本於過去
諸佛聞説般若波羅蜜捨去故於今聞深般
若波羅蜜亦捨去身心不和起無智業積集
無智業因縁故誹謗拒逆般若波羅蜜須菩
提誹謗拒逆深般若波羅蜜者即誹謗拒逆
薩婆若誹謗拒逆薩婆若者即誹謗拒逆三
世諸佛須菩提是愚癡人起如是破法重罪
業故若干百千萬劫受大地獄罪從一大地
獄至一大地獄從一大地獄至一大地獄受
罪時若火劫起墮他方大地獄於彼亦從一
大地獄至一大地獄從一大地獄至一大地
獄受罪時若彼火劫起復墮他方大地獄墮
他方大地獄已復從一大地獄至一大地獄
從一大地獄至一大地獄受罪時若彼火劫
起還來墮此大地獄中是人於此復從一大
地獄至一大地獄受諸劇苦如是展轉乃至
火劫復起受是無量苦惱業報何以故起惡
口業故爾時舍利弗白佛言世尊如是業
似五逆罪舍利弗汝勿謂此破法罪似五逆
罪何以故是人聞説深般若波羅蜜誹謗拒
逆作是念不應學是法是法非佛所説以是
因縁其罪轉増故亦令他人離般若波羅蜜
佛言是人自壞身亦壞他人身自飮毒亦飮
他人毒自亡失亦亡失他人自不知不解般
若波羅蜜亦教他人不知不解舍利弗我尚
不聽是人出家何況於我法中而受供養何
以故當知是人爲汚法者當知是人爲是糟
粕其性濁黒若有衆生信受其言者亦當受
是劇苦重罪何以故舍利弗若破般若波羅
蜜若汚般若波羅蜜當知是人破法汚法者
舍利弗白佛言世尊不説是人受身大小佛
告舍利弗置是人身量大小不須説也是人
若聞説其身量熱血當從口出若死若近死
若聞説其身量自知此罪憂愁深入身體乾
消是故不須説其受身大小舍利弗白佛言
世尊唯願佛説是人身量令後世人得爲明
戒知以是罪業故受是大身　佛告舍利弗是
事足爲後世衆生作大明戒積集如是罪業
因縁故受如是無量無邊久劇苦惱舍利弗
是事足爲善人作大明戒須菩提白佛言世
尊善男子善女人應善守護身業口業意業
世尊但以口業因縁故得如是重罪耶佛告
須菩提以口業因縁故得如是重罪須菩提
我法中多有如是等癡人誹謗拒逆深般若
波羅蜜須菩提誹謗拒逆深般若波羅蜜者
即誹謗拒逆阿耨多羅三藐三菩提誹謗拒
逆阿耨多羅三藐三菩提者即誹謗拒逆過
去未來現在諸佛薩婆若誹謗拒逆薩婆若
者即誹謗拒逆法寶誹謗拒逆法寶者即誹
謗拒逆僧寶誹謗拒逆三寶故即起無量無
邊重罪之業須菩提白佛言世尊若人誹謗
拒逆深般若波羅蜜有幾因縁須菩提是癡
人一爲魔所使二於深妙法不信不解復
次須菩提是癡人得惡知識不樂不喜修習
善法又深貪著常求他過自高其身卑下他
人須菩提以是因縁故誹謗拒逆深般若波
羅蜜須菩提白佛言世尊不精進者信解般
若波羅蜜甚難佛言如是如是須菩提不精
進者信解般若波羅蜜甚難世尊　云何不精
進者信解般若波羅蜜甚難須菩提色無縛
無解何以故色眞性是色受想行識無縛無
解何以故識眞性是識復次須菩提色前際
無縛無解何以故色前際眞性是色色後際
無縛無解何以故色後際眞性是色現在色
無縛無解何以故現在色眞性是色須菩
提受想行識前際無縛無解何以故識前際
眞性是識識後際無縛無解何以故識後際
眞性是識現在識無縛無解何以故現在識
眞性是識世尊般若波羅蜜甚深不精進者
信解甚難佛言如是如是須菩提深般若波
羅蜜不精進者信解甚難須菩提色淨即是
果淨色淨故果亦淨受想行識淨即是果淨
受想行識淨故果亦淨復次須菩提色淨即
是薩婆若淨薩婆若淨故色淨須菩提色淨
薩婆若淨無二無別無異無壞受想行識淨
即是薩婆若淨薩婆若淨故受想行識淨須
菩提薩婆若淨受想行識淨無二無別無異
無壞
小品般若經卷第三

小品般若波羅蜜經卷第四
　後秦龜茲國三藏鳩摩羅什譯　
　　歎淨品第九
爾時舍利弗白佛言世尊是淨甚深佛言淨
故世尊是淨明佛言淨故世尊是淨不生欲
界不生色界不生無色界佛言淨故世尊是
淨無垢無淨佛言淨故世尊是淨無得無果
佛言淨故世尊是淨不作不起佛言淨故世
尊是淨無知佛言淨故世尊是淨不知色
不知受想行識佛言淨故世尊般若波羅蜜
於薩婆若不増不減佛言淨故世尊般若波
羅蜜淨故於法無所取佛言淨故爾時須菩
提白佛言世尊我淨故色淨佛言畢竟淨故
世尊我淨故受想行識淨佛言畢竟淨故世
尊我淨故果淨佛言畢竟淨故世尊我淨故
薩婆若淨佛言畢竟淨故世尊我淨故無得
無果佛言畢竟淨故世尊　我無邊故色無邊
佛言畢竟淨故世尊我無邊故受想行識無
邊佛言畢竟淨故世尊如是如是名菩薩般
若波羅蜜耶須菩提畢竟淨故世尊般若波
羅蜜非此岸非彼岸非中流佛言畢竟淨故
世尊菩薩若如是亦分別即失般若波羅蜜
即遠般若波羅蜜佛言善哉善哉須菩提從
名相故生著希有世尊善説般若波羅蜜中
著爾時舍利弗語須菩提何因縁故名爲著
舍利弗若善男子善女人分別色空即名爲
著分別受想行識空即名爲著分別過去法
未來法現在法即名爲著初發心菩薩得若
干福徳即名爲著釋提桓因問須菩提言何
因縁是事名爲著憍尸迦是人分別是心以
是心迴向阿耨多羅三藐三菩提憍尸迦心性
不可迴向是故菩薩若欲教他化人阿耨
多羅三藐三菩提應如諸法實相示教利喜
如是則不自傷是佛所許是佛所教善男子
善女人亦離諸著爾時佛讃須菩提言善哉
善哉汝能示諸菩薩著法須菩提我當更説
微細著法汝今善聽須菩提言唯然受教佛
言若善男子善女人取相念諸佛隨所取相
皆名爲著過去未來現在諸佛所有無漏法
皆隨喜隨喜已迴向阿耨多羅三藐三菩提
即亦是著何以故須菩提諸法性非過去非
未來非現在不可取相不可縁不可見不可
聞不可覺不可知不可迴向世尊是諸法
性甚深佛言畢竟離故世尊我敬禮般若波
羅蜜佛言佛得是無作法故世尊佛得一切
法如是須菩提如來得一切法須菩提法性
唯一無二無三是性亦非性非作須菩提菩
薩能如是知則離諸著世尊般若波羅蜜甚
爲難知須菩提無有知者故世尊般若波羅
蜜不可思議須菩提般若波羅蜜不可以心
知故世尊般若波羅蜜無所作須菩提作者
不可得故世尊菩薩當云何行般若波羅蜜
須菩提若菩薩不行色即行般若波羅蜜不
行受想行識即行般若波羅蜜若不行色不
滿足即行般若波羅蜜不行受想行識不滿
足即行般若波羅蜜何以故色不滿足則
非色受想行識不滿足則非識若能如是行
不滿足相即行般若波羅蜜須菩提言希有
世尊於諸著中説無所著須菩提若菩薩不
行色不著相即行般若般羅蜜不行受想行
識不著相即行般若波羅蜜菩薩如是行於
色不生著於受想行識不生著於須陀洹果
斯陀含果阿那含果阿羅漢果辟支佛道不生
著乃至薩婆若亦不生著何以故過諸著故
名無礙薩婆若須菩提菩薩欲過諸著應如
是思惟般若波羅蜜須菩提白佛言希有世
尊是法甚深若説不減不説亦不減若説不
増不説亦不増佛言如是如是須菩提如佛
盡壽稱讃虚空虚空不減不稱讃亦不減稱
讃不増不稱讃亦不増須菩提譬如稱讃幻
所化人亦不喜不稱讃亦不瞋須菩提諸法
性亦如是若説亦不増不説亦不減世尊菩
薩所爲甚難修行般若波羅蜜時心無増減
亦不退不轉世尊修習般若波羅蜜如修習
虚空世尊菩薩爲度一切衆生故發大莊嚴
應當敬禮世尊菩薩爲衆生故發大莊嚴如
人與虚空共鬪世尊菩薩爲衆生故發大莊
嚴如人與虚空諍訟世尊是菩薩名爲發大
莊嚴世尊菩薩爲衆生故發大莊嚴如人欲
擧虚空世尊是菩薩名爲度精進彼岸名爲
勇健名爲同虚空諸法故發阿耨多羅三藐
三菩提爾時會中有一比丘作是念我敬禮
般若波羅蜜般若波羅蜜中無有法生無有
法滅爾時釋提桓因語須菩提若菩薩修習
深般若波羅蜜爲修習何法憍尸迦若菩薩
修習深般若波羅蜜即是修習虚空釋提桓
因白佛言世尊若人能受持讀誦般若波羅
蜜我當守護須菩提語釋提桓因汝見是法可
守護耶釋提桓因言不見也憍尸迦若菩薩
如般若波羅蜜所説行即是守護若菩薩或
時遠離般若波羅蜜人若非人則得其便憍
尸迦若人欲守護行般若波羅蜜者則爲欲
守護虚空憍尸迦於意云何汝能守護響不
釋提桓因言不能也憍尸迦菩薩亦如是行
般若波羅蜜知一切法空如響如是亦不分
別當知是爲行般若波羅蜜爾時佛以神力
令三千大千世界所有四天王天及諸釋提桓
因娑婆世界主諸梵天王皆來至佛所頭面
禮佛足却住一面四天王諸釋提桓因諸梵
天王等以佛神力得見千佛如是相如是名
説般若波羅蜜品者皆名須菩提難問者亦
如釋提桓因彌勒菩薩當成阿耨多羅三藐
三菩提亦於此土説般若波羅蜜爾時須菩
提白佛言世尊彌勒菩薩成阿耨多羅三藐
三菩提時於是處云何説般若波羅蜜須菩
提彌勒菩薩成阿耨多羅三藐三菩提時説
般若波羅蜜不説色空不説受想行識空不
説色縛不説色解不説受想行識縛不説受
想行識解須菩提言世尊般若波羅蜜清淨
佛言色淨故般若波羅蜜清淨受想行識淨
故般若波羅蜜清淨佛言虚空淨故般若波
羅蜜清淨色無染故般若波羅蜜清淨受想
行識無染故般若波羅蜜清淨須菩提虚空
無染故般若波羅蜜清淨世尊若有善男子
善女人能受持讀誦般若波羅蜜者終不横
死若干百千諸天皆共隨從若月八日十四
日十五日二十三日二十九日三十日在在
處處説般若波羅蜜其福甚多佛言如是如
是須菩提是人説般若波羅蜜得福甚多須
菩提般若波羅蜜多有留難何以故般若波
羅蜜是大珍寶於法無所著無所取所以者
何謂諸法無所有不可得故須菩提般若波
羅蜜無所得故無能染汚何以故般若波羅
蜜以無法故名爲無染般若波羅蜜般若波
羅蜜無汚故諸法亦無汚若如是亦不分
別名爲行般若波羅蜜須菩提般若波羅蜜
無有法若見若不見無有法若取若捨是時
若干百千諸天子踊躍歡喜於虚空中同聲
唱言我於閻浮提再見法輪轉須菩提語諸
天子非初轉非二轉何以故般若波羅蜜法
中無轉無還佛告須菩提摩訶波羅蜜是菩
薩般若波羅蜜所謂於一切法無轉無著得
阿耨多羅藐三菩提亦無所得轉法輪時亦
無所轉無法可還無法可示無法可見是法
不可得故何以故須菩提空不轉不還無相
無作無起無生無所有不轉不還如是説名
爲説般若波羅蜜無聽者無受者無證者亦
無以法作福田者須菩提白佛言世尊無邊
波羅蜜是般若波羅蜜虚空無邊故世尊正
波羅蜜是般若波羅蜜諸法平等故世尊離
波羅蜜是般若波羅蜜諸法性離故世尊不
可破波羅蜜是般若波羅蜜諸法不可得故
世尊無處波羅蜜是般若波羅蜜諸法無形
無名故世尊無去波羅蜜是般若波羅蜜諸
法無來故世尊無奪波羅蜜是般若波羅蜜
諸法不可取故世尊盡波羅蜜是般若波羅
蜜諸法無盡故世尊無生波羅蜜是般若波
羅蜜諸法無生故世尊無作波羅蜜是般若
波羅蜜作者不可得故世尊不出波羅蜜是
般若波羅蜜出者不可得故世尊不至波羅
蜜是般若波羅蜜無退沒故世尊無垢波羅
蜜是般若波羅蜜諸煩惱清淨故世尊無汚
波羅蜜是般若波羅蜜處不汚故世尊不滅
波羅蜜是般若波羅蜜諸法離前際故世尊
幻波羅蜜是般若波羅蜜諸法不生故世尊
夢波羅蜜是般若波羅蜜意識平等故世尊
不戲波羅蜜是般若波羅蜜諸戲平等故世
尊不念波羅蜜是般若波羅蜜諸念不生故
世尊不動波羅蜜是般若波羅蜜法性常住
故世尊離欲波羅蜜是般若波羅蜜諸法不
虚誑故世尊不起波羅蜜是般若波羅蜜諸
法無分別故世尊寂滅波羅蜜是般若波羅
蜜諸法相不可得故世尊無煩惱波羅蜜是
般若波羅蜜諸法無過咎故世尊無衆生波
羅蜜是般若波羅蜜衆生際不可得故世尊
不斷波羅蜜是般若波羅蜜諸法不起故世
尊無二邊波羅蜜是般若波羅蜜諸法無著
故世尊不異波羅蜜是般若波羅蜜諸法不
和合故世尊不著波羅蜜是般若波羅蜜不
分別聲聞辟支佛地故世尊不分別波羅蜜
是般若波羅蜜諸分別平等故世尊無量波
羅蜜是般若波羅蜜量法不生故世尊虚空
波羅蜜是般若波羅蜜諸法無障礙故世尊
不生波羅蜜是般若波羅蜜諸法不起故世
尊無常波羅蜜是般若波羅蜜諸法不失故
世尊苦波羅蜜是般若波羅蜜諸法無苦惱
故世尊無我波羅蜜是般若波羅蜜諸法無
所貪著故世尊空波羅蜜是般若波羅蜜諸
法無所得故世尊無相波羅蜜是般若波羅
蜜諸法相不可得故世尊無作波羅蜜是般
若波羅蜜諸法無所成故世尊力波羅蜜是
般若波羅蜜諸法不可破故世尊無量佛法
波羅蜜是般若波羅蜜過算數法故世尊無
所畏波羅蜜是般若波羅蜜心不沒故世尊
如波羅蜜是般若波羅蜜諸法不異故世尊
自然波羅蜜是般若波羅蜜諸法無性故
　　摩訶般若波羅蜜不可思議品第十
爾時釋提桓因作是念若人得聞般若波羅
蜜者當知是人已曾供養諸佛何況受持讀
誦如所説學如所説行若人聞説深般若波
羅蜜受持讀誦如所説行當知是人已曾多
供養佛廣問其義於過去諸佛聞深般若波
羅蜜不驚不怖爾時舍利弗白佛言世尊若
菩薩摩訶薩能信解深般若波羅蜜當知是
菩薩如阿毘跋致何以故世尊若人於過去
世不久行深般若波羅蜜則不能信解世尊
若有誹謗拒逆般若波羅蜜當知是人久已
誹謗拒逆般若波羅蜜何以故是人於深般
若波羅蜜無有信心無清淨心亦不問諸佛
及諸佛弟子所疑爾時釋提桓因語舍利弗
是般若波羅蜜甚深若不久行菩薩道不能
信解有何可怪若人敬禮般若波羅蜜即是
敬禮薩婆若智舍利弗言如是如是憍尸迦
若人敬禮般若波羅蜜即是敬禮薩婆若智
從般若波羅蜜生諸佛薩婆若智從薩婆若
智還生般若波羅蜜菩薩應如是住般若波
羅蜜應如是習般若波羅蜜釋提桓因白佛
言世尊云何菩薩行般若波羅蜜名爲住般
若波羅蜜名爲習般若波羅蜜佛告釋提桓
因言善哉善哉　憍尸迦汝能問佛是義汝所
問者皆是佛力憍尸迦若菩薩行般若波羅
蜜不住色若不住色即是習色不住受想行
識若不住識即是習識復次憍尸迦若菩薩
不習色若不習色即不住色不習受想行識
若不習識即不住識如是憍尸迦是名菩薩
習般若波羅蜜住般若波羅蜜舍利弗白佛
言世尊般若波羅蜜甚深無量無底佛告舍
利弗若菩薩摩訶薩不住色甚深是爲習色
甚深不住受想行識甚深是爲習識甚深復
次舍利弗若菩薩摩訶薩不習色甚深是爲
不住色甚深不習受想行識甚深是爲不住
識甚深世尊深般若波羅蜜應於阿毘跋
致菩薩前説是人聞是不疑不悔爾時釋提
桓因語舍利佛若於未受記菩薩前説當有何
咎憍尸迦若未受記菩薩得聞深般若波羅
蜜當知是菩薩久發大乘心近於受記不久
必得受記若過一佛二佛當得受阿耨多羅
三藐三菩提記佛言如是如是舍利佛若未
受記菩薩得聞深般若波羅蜜當知是菩薩
久發大乘心舍利弗白佛言世尊我今當説
譬喩佛言樂説便説世尊譬如求菩薩道者
夢坐道場知是菩薩當近阿耨多羅三藐三
菩提若求菩薩道者得聞深般若波羅蜜當
知是菩薩久發大乘心善根成就近於受記
不久必得受記佛言善哉善哉舍利弗汝承
佛神力復更説之世尊譬如有人欲過險道
若百由旬若二百若三百若四百若五百由
旬欲出難時先見諸相若見放牛羊者若見
疆界若見園林見如是相故當知此中必有
城邑聚落見是相已作是念如我所見之相
城邑聚落去此不遠其心安隱不復畏有怨
家賊害世尊菩薩亦如是若得得聞深般若
波羅蜜當知是菩薩近於受記不久必得受
記爾時不畏墮聲聞辟支佛地何以故是菩
薩得是本相所謂得見深般若波羅蜜得聞
深般若波羅蜜世尊譬如有人欲見大海稍
稍前行若見樹若樹相若見山若山相當知
是中去海尚遠若不見樹無樹相不見山無
山相當知大海去是不遠大海深故無有山
樹是人雖不見海知必近之世尊菩薩亦如
是得聞深般若波羅蜜雖未於現在諸佛前
受記自知必近阿耨多羅三藐三菩提何以
故我得見聞供養深般若波羅蜜故世尊譬
如春時樹葉零落當知此樹華葉果實將生
不久何以故本相現故閻浮提人見樹本相
皆悉歡喜作是念是樹不久當生華葉果實
世尊菩薩亦如是若得見聞深般若波羅蜜
當知是菩薩善根成就宿世善根因縁故今
得深般若波羅蜜會中曾有見佛諸天皆大
歡喜作是念先諸菩薩亦有如是受記本相
是菩薩不久當得受阿耨多羅三藐三菩提
記世尊譬如女人懷妊轉轉不便身體疲
極不樂事務眠臥不安食飮轉少苦惱在身
不欲語言厭本所習不復憶樂本相現故當
知是女將産不久菩薩善根成就亦復如是
若得見聞思惟深般若波羅蜜當知是菩薩
不久得受阿耨多羅三藐三菩提記佛言善
哉善哉舍利弗汝所樂説者皆佛神力爾時
須菩提白佛言希有世尊如來善説諸菩薩
事須菩提是諸菩薩摩訶薩長夜多所利益
多所安隱多所安樂憐愍世間得阿耨多羅
三藐三菩提爲諸天人演説法要須菩提白
佛言世尊菩薩摩訶薩云何得具足修習行
般若波羅蜜須菩提若菩薩摩訶薩行般若
波羅蜜不見色増是爲行般若波羅蜜不見
受想行識増是爲行般若波羅蜜不見色減
是爲行般若波羅蜜不見受想行識減是爲
行般若波羅蜜乃至不見法不見非法是爲
行般若波羅蜜世尊如佛所説不可思議須
菩提色不可思議受想行識不可思議若菩
薩不分別色不可思議不分別受想行識不
可思議是爲行般若波羅蜜世尊般若波羅
蜜如是誰能信解須菩提若久行菩薩道者
世尊云何菩薩得名久行須菩提若菩薩行
般若波羅蜜不分別佛十力四無所畏乃至
不分別薩婆若是名久行何以故佛十力不
可思議四無所畏十八不共法不可思議乃
至薩婆若不可思議色不可思議受想行識
不可思議一切法亦不可思議菩薩如是行
者是名無處所行而行般若波羅蜜是故名
爲久行世尊般若波羅蜜甚深般若波羅蜜
是珍寶聚如虚空清淨希有世尊般若波羅
蜜多起留難若欲書寫者乃至一歳當疾書
成佛言如是如是須菩提若善男子善女
人欲書寫讀誦如所説行般若波羅蜜乃至
一歳當疾疾爲之須菩提珍寶法多有怨
賊世尊般若波羅蜜惡魔常欲伺求斷絶須
菩提惡魔雖欲伺求斷絶亦不能得舍利弗
白佛言世尊誰神力故惡魔不能留難般若
波羅蜜舍利弗佛神力故惡魔不能留難舍
利弗亦是十方無量世界現在諸佛神力故
惡魔不能留難諸佛皆共護念是菩薩故惡
魔不能得便何以故舍利弗菩薩爲諸佛所
護者法應無有留難何以故舍利弗若人書
寫讀誦説般若波羅蜜十方無量阿僧祇現
在諸佛法應護念若有誦般若波羅蜜當知
是菩薩佛護念故能誦通利世尊善男子善
女人能受持讀誦般若波羅蜜當知是人佛
眼所見舍利弗若善男子善女人能受持讀
誦般若波羅蜜乃至書寫當知是人佛眼所
見舍利弗若求佛道善男子善女人受持讀
誦般若波羅蜜則近阿耨多羅三藐三菩提
乃至自書若使人書書已受持讀誦以是因
縁其福甚多舍利弗如來滅後般若波羅
蜜當流布南方從南方流布西方從西方流
布北方舍利弗我法盛時無有滅相北方若
有乃至書寫受持供養般若波羅蜜者是人
亦爲佛眼所見所知所念舍利弗白佛言世
尊後五百歳時般若波羅蜜當廣流布北方
耶舍利弗後五百歳當廣流布北方其中善
男子善女人聞般若波羅蜜受持讀誦修習
當知久發阿耨多羅三藐三菩提心世尊北
方當有幾所菩薩能受持讀誦修習般若波羅
蜜舍利弗北方雖多有菩薩能讀聽受般若
波羅蜜少能誦利修習行者是人得聞亦不
驚不怖是人曾已見佛諮請問難當知是人
爲能具足行菩薩道爲阿耨多羅三藐三菩
提故能利益無量衆生何以故舍利弗我爲
是善男子善女人説應薩婆若法是人轉身
亦復樂説阿耨多羅三藐三菩提一心和同
乃至魔王不能壞其阿耨多羅三藐三菩提
心是人聞般若波羅蜜心大歡喜心得清淨
令多衆生種阿耨多羅三藐三菩提善根是
善男子善女人於我前作是言我等行菩薩
道常當以法示教利喜無量百千萬衆生令
住阿耨多羅三藐三菩提舍利弗我觀其心
則生隨喜是人行菩薩道當以法示教利喜
無量百千萬衆生令住阿耨多羅三藐三菩
提如是善男子善女人心樂大乘願生他方
現在佛前説法之處於彼續復廣聞説般若
波羅蜜於彼佛土亦復以法示教利喜無量
百千萬衆生令住阿耨多羅三藐三菩提舍
利弗白佛言希有世尊如來於過去未來現
在諸法無法不知無法不識如來於末來世
諸菩薩以多欲多精進勤求般若波羅蜜是
善男子善女人有求而得有不求而得如來
悉知舍利弗多有善男子善女人精進不懈
故般若波羅蜜不求而得世尊是善男子善
女人餘經應六波羅蜜者亦不求而得耶舍
利弗若有餘應諸波羅蜜深經是善男子善
女人亦不求而得何以故舍利弗法應爾
若有菩薩爲諸衆生示教利喜阿耨多羅三
藐三菩提亦自於中學是人轉身應諸波羅
蜜深經亦不求而得
小品般若經卷第四

小品般若波羅蜜經卷第五
　後秦龜茲國三藏鳩摩羅什譯　
　　魔事品第十一
爾時須菩提白佛言世尊已説善男子善女
人功徳云何起留難須菩提若説法者不即
樂説菩薩當知是爲魔事復次須菩提説法
者樂説不止菩薩當知是爲魔事須菩提説
法者説不究竟菩薩當知是爲魔事須菩提
書讀誦説般若波羅蜜時傲慢自大菩薩當
知是爲魔事須菩提書讀誦説般若波羅蜜
時互相嗤笑菩薩當知是爲魔事須菩提書
讀誦説般若波羅蜜時互相輕蔑菩薩當知
是爲魔事須菩提書讀誦説般若波羅蜜時
其心散亂菩薩當知是爲魔事須菩提書讀
誦説般若波羅蜜時心不專一菩薩當知是爲
魔事須菩提行者作是念我於般若波羅蜜
不得氣味從座而去菩薩當知是爲魔事須
菩提行者作是念我於般若波羅蜜中無有
受記心不清淨從座而去菩薩當知是爲魔
事須菩提行者作是念般若波羅蜜中不説
我名心不清淨菩薩當知是爲魔事須菩提
行者作是念般若波羅蜜中不説我生處若
城邑聚落以是因縁不樂聞説般若波羅蜜
便棄捨去隨所起念輒却若干劫數乃復還
得修菩薩道菩薩當知是爲魔事復次須菩
提諸經不能至薩婆若者菩薩捨般若波羅
蜜而讀誦之是菩薩則爲捨本而取枝葉何
以故是菩薩因般若波羅蜜能成就世間出
世間法學般若波羅蜜能學世間出世間法
若捨般若波羅蜜菩薩當知是爲魔事須菩
提譬如有狗捨主所與食分反從作務者索
如是須菩提　當來世或有菩薩捨深般若波
羅蜜反取餘聲聞辟支佛經菩薩當知是爲
魔事須菩提譬如人得象不觀反尋其跡於
意云何是人爲智不不也世尊須菩提菩薩
亦如是得深般若波羅蜜而棄捨之反於聲
聞辟支佛經求薩婆若於意云何是人爲智
不不也世尊菩薩當知是爲魔事須菩提譬
如人欲見大海見已反求牛跡水作是言大
海水能多是耶於意云何是人爲智不不也
世尊須菩提當來世菩薩亦如是得深般若
波羅蜜而棄捨之反讀誦聲聞辟支佛經於
意云何是人爲智不不也世尊菩薩當知是
爲魔事　須菩提譬如工匠欲造如帝釋勝殿
而反揆度日月宮殿於意云何是人爲智不
不也世尊須菩提當來世菩薩亦如是得深
般若波羅蜜而棄捨之反於聲聞辟支佛經
中求薩婆若於意云何是人爲智不不也世
尊菩薩當知是爲魔事須菩提譬如人欲見
轉輪王見已不知作是念轉輪王形貌威徳
云何見諸小王取其形貌作是言轉輪王形
貌威徳如是相耶於意云何是人爲智不不
也世尊須菩提當來世菩薩亦如是得深般
若波羅蜜而棄捨之反於聲聞辟支佛經中
求薩婆若　於意云何是人爲智不不也世尊
菩薩當知是爲魔事須菩提譬如飢人捨百
味食反食六十日飯於意云何是人爲智不
不也世尊須菩提菩薩亦如是得深般若波
羅蜜而棄捨之反於聲聞辟支佛經中求薩
婆若於意云何是人爲智不不也世尊菩薩
當知是爲魔事須菩提譬如人得無價寶珠
而比水精於意云何是人爲智不不也世尊
須菩提當來世菩薩亦如是得深般若波羅
蜜而比聲聞辟支佛經於中求薩婆若於意
云何　是人爲智不不也世尊菩薩當知是爲
魔事復次須菩提書讀誦説般若波羅蜜時
若多説餘事妨廢般若波羅蜜菩薩當知是
爲魔事須菩提白佛言世尊般若波羅蜜可
得書讀誦説耶不也須菩提若善男子善女
人書寫文字而作是念我書般若波羅蜜即
是魔事須菩提爾時應教是善男子善女人
汝等勿謂但以書寫文字便作是念言我書
般若波羅蜜諸善男子以是文字示般若波
羅蜜義是故汝等勿著文字若著文字菩薩
當知是爲魔事若不貪著即捨魔事復次須
菩提書讀誦説般若波羅蜜時憶念諸方國
土城邑聚落國王怨賊戰鬪之事憶念父母兄
弟姉妹惡魔令生如是等念妨廢般若波羅
蜜菩薩皆應覺之須菩提如是當知亦是魔
事復次須菩提書讀誦説般若波羅蜜時供
養事起衣服飮食臥具醫藥資生之物妨廢
般若波羅蜜菩薩皆應覺之須菩提如是當
知亦爲魔事復次須菩提惡魔作因縁令菩
薩得諸深經有方便菩薩於此深經不生貪著
無方便菩薩捨般若波羅蜜取是深經須菩
提我於般若波羅蜜中廣説方便應於中求
而反於餘深經聲聞辟支佛法中求索方便
於意云何是人爲智不不也世尊須菩提如
是當知亦爲魔事復次須菩提聽法者欲聞
般若波羅蜜説法者疲懈不樂爲説須菩提
如是不和合亦爲魔事復次須菩提説法者
身不疲極樂説般若波羅蜜聽法者欲至餘
國不得書讀誦説般若波羅蜜如是不和合
亦爲魔事復次須菩提聽法者有念力智力
樂欲聽受讀誦般若波羅蜜　説法者欲至餘
國不得書讀誦説般若波羅蜜如是不和合
亦爲魔事復次須菩提説法者貴於財物衣
服飮食聽法者惜不與之不得書讀誦説般
若波羅蜜如是不和合亦爲魔事復次須菩
提聽法者有信樂心欲供養説法者而説法
者誦習不利聽法者不樂聽受不得書讀誦
説般若波羅蜜如是不和合亦爲魔事復次須
菩提説法者心樂爲説聽法者不樂聽受不
得書讀誦説般若波羅蜜如是不和合亦爲
魔事復次須菩提説法者身重疲極睡眠所
覆不樂言説聽法者樂欲聽受讀誦如是不
和合亦爲魔事復次須菩提若書讀誦説般
若波羅蜜時有人來説三惡道苦地獄中有如
是苦畜生餓鬼中有如是苦不如於是身盡
苦取涅槃何用更生受是諸苦如是須菩提
菩薩當知亦爲魔事復次須菩提若書讀誦
説般若波羅蜜時若有人來讃歎天上快樂
欲界中有極妙五欲快樂色界中有禪定快
樂無色界中有寂滅定樂是三界樂皆無常
苦空壞敗之相汝於是身可取須陀洹果斯
陀含果阿那含果阿羅漢果不須更受後身
菩薩當知亦爲魔事復次須菩提説法者愛
樂徒衆作是言若能隨我當與般若波羅蜜
若不隨我則不與汝以此因縁多人隨從時
説法者欲經嶮難危命之處語諸人言善男
子汝等知不何用隨我經此險難善自籌量
無得後悔而作是言何故至此飢餓怨賊之
中説法者以此細微因縁捨離諸人聽法者
作是念是捨離相非與般若波羅蜜相不
得書讀誦説般若波羅蜜如是不和合菩薩
當知亦爲魔事復次須菩提説法者欲經惡
獸虎狼師子怨賊毒害無水之處説法者語諸
人言汝等知不我所至處經過惡獸怨賊毒
害無水之處汝等豈能受如是苦説法者以
此細微因縁而捨離之諸人不復隨從作是
念是捨離相非與般若波羅蜜相即便退還
須菩提如是諸難菩薩當知亦爲魔事復次
須菩提説法者重於檀越以此因縁常數往
返　以是事故語聽法者諸善男子我有檀越
應往問訊諸人念言是爲不與我般若波羅
蜜相即時捨離不得學習書讀誦説如是不
和合菩薩當知亦爲魔事復次須菩提惡魔
勤作方便　欲令無人讀誦修習般若波羅蜜
須菩提白佛言世尊惡魔云何勤作方便令
人不得讀誦修習般若波羅蜜須菩提惡魔
詭誑諸人作是言此非眞般若波羅蜜我所
有經是眞般若波羅蜜須菩提惡魔如是詭
誑衆人未受記者當於般若波羅蜜中生疑
疑因縁故不得讀誦修習般若波羅蜜如是
須菩提菩薩當知亦爲魔事復次須菩提復
有魔事若菩薩行般若波羅蜜即證實際取
聲聞果如是須菩提菩薩當知亦爲魔事
　　摩訶般若波羅蜜小如品第十二
佛告須菩提般若波羅蜜多有如是諸留難
事須菩提白佛言如是如是世尊般若波羅
蜜多有留難譬如珍寶多有怨賊般若波羅
蜜亦如是若人不受持讀誦修習般若波羅
蜜當知是人新發道意少智少信不樂大法
爲魔所攝如是如是須菩提若人不受持讀
誦修習般若波羅蜜當知是人新發道意少
智少信不樂大法爲魔所攝須菩提般若波
羅蜜雖多有如是魔事及諸留難若善男子
善女人有能受持書讀誦説當知是等皆是
佛力何以故惡魔雖復勤作方便欲滅般若
波羅蜜諸佛亦復勤作方便而守護之須菩
提譬如母人多有諸子若十若百乃至十萬
其母有疾諸子各各勤求救療皆作是願我
等要當令母久壽身體安隱無諸苦患風雨
寒熱蚊䖟毒螫當以諸藥因縁令母安隱何
以故生育我等賜與壽命示悟世間其恩甚
重須菩提今十方現在諸佛常念般若波羅
蜜皆作是言般若波羅蜜能生諸佛能示薩
婆若何以故諸佛薩婆若皆從般若波羅蜜
生故須菩提諸佛得阿耨多羅三藐三菩提
若已今得若當得皆因般若波羅蜜須菩
提般若波羅蜜如是示十方諸佛薩婆若亦
示世間須菩提白佛言世尊如佛所説般若
波羅蜜示諸佛世間世尊云何爲世間佛言
五陰是世間世尊云何般若波羅蜜示五陰
佛言般若波羅蜜示五陰不壞相何以故須
菩提空是不壞相無相無作是不壞相般若
波羅蜜如是示世間復次須菩提佛隨無量
無邊衆生性故如實知其心如是須菩提般
若波羅蜜示諸佛世間復次須菩提衆生亂
心攝心是亂心攝心佛如實知須菩提云何
如來知諸衆生亂心攝心以法相故知須菩
提法相故知心非亂如是知亂心云何如
來知攝心須菩提如來知心盡相如實知盡
相如是知攝心復次須菩提衆生染心如來
如實知染心恚心癡心如實知恚心癡心云
何如來如實知染心如實知恚心如實知癡
心須菩提染心如實相即非染心恚心癡心
如實相即非恚心癡心如是須菩提諸佛從
般若波羅蜜生薩婆若智云何如來離染心
如實知離染心離恚心如實知離恚心離癡
心如實知離癡心須菩提離染心中無離染
心相離恚心中無離恚心相離癡心中無離
癡心相如是須菩提般若波羅蜜示諸佛世
間復次須菩提如來因般若波羅蜜衆生廣
心如實知廣心云何如來衆生廣心如實知
廣心須菩提是衆生心不増不廣不離離相
故如是須菩提如來因般若波羅蜜衆生廣
心如實知廣心復次須菩提如來因般若波
羅蜜衆生大心如實知大心云何如來衆生
大心如實知大心須菩提如來知是心無來
無去無住如是須菩提如來因般若波羅蜜
衆生大心如實知大心復次須菩提如來因
般若波羅蜜衆生無量心如實知無量心云
何如來衆生無量心如實知無量心須菩提
如來知是心不住住於寂滅無所依止如虚
空無量知心相亦爾如是須菩提如來因般
若波羅蜜衆生無量心如實知無量心復次
須菩提如來因般若波羅蜜衆生不可見心
如實知不可見心云何如來衆生不可見心
如實知不可見心如來以無相義故如實知
不可見心如是須菩提如來因般若波羅蜜
衆生不可見心如實知不可見心復次須菩
提如來因般若波羅蜜衆生不現心如實知
不現心云何如來衆生不現心如實知不現
心是心五眼所不見如是須菩提如來因般
若波羅蜜衆生不現心如實知不現心復次
須菩提如來因般若波羅蜜知衆生諸出沒
云何知出沒衆生所起出沒皆依色生依
受想行識生何等是諸出沒所謂我及世間
常是見依色依受想行識我及世間無常常
無常非常非無常是見依色依受想行識世
間有邊世間無邊有邊無邊非有邊非無
邊是見依色依受想行識死後如去死後
不如去死後如去不如去死後非如去非不
如去是見依色依受想行識身即是神是見
依色依受想行識身異神異是見依色依受
想行識如是須菩提如來因般若波羅蜜知
衆生諸出沒復次須菩提如來因般若波羅
蜜知色相云何知色相知如如須菩提如
來知受想行識相云何知識相知如如須菩
提五陰如即是如來所説出沒如五陰如即
是世間如五陰如即是一切法如一切法如即
是須陀洹果如斯陀含果阿那含果阿羅漢
果辟支佛道如辟支佛道如即是如來如是
諸如皆是一如無二無別無盡無量如是須
菩提如來因般若波羅蜜得是如相如是須
菩提般若波羅蜜示諸佛世間能生諸佛諸
佛知世間如如實得是如故名爲如來須菩
提白佛言世尊是如甚深諸佛阿耨多羅三
藐三菩提從是如生世尊如來得是深法能
爲衆生説是如相如是如相誰能信者唯有
阿毘跋致菩薩及具足正見者滿願阿羅漢
乃能信之須菩提是如無盡佛如實説無盡
　　摩訶般若波羅蜜相無相品第十三
爾時釋提桓因及欲界萬天子梵世二萬天
子倶詣佛所頭面禮佛足却住一面各白
佛言世尊是法甚深於此法中云何作相佛
告諸天子諸法以空爲相以無相無作無起
無生無滅無依爲相諸天子言如來説是諸
相如空無所依如是諸相一切世間天人阿
修羅所不能壞何以故一切世間天人阿修
羅即是其相故世尊是諸相非可作是諸相
不在色數不在受想行識數是諸相非人非
非人所作佛告欲色界諸天子若人問言虚
空誰之所作是人爲正問不不也世尊虚空
無有作者何以故虚空無爲故諸天子此諸
相亦如是有佛無佛常住不異諸相常住故
如來得是諸相已名爲如來諸天子言如來
所説諸相甚深諸佛智慧無礙故能示是如
亦能説般若波羅蜜行相世尊般若波羅蜜
是諸佛行處亦如是示諸佛世間復次須菩
提諸佛依止於法供養恭敬尊重讃歎於法
法者則是般若波羅蜜諸佛供養恭敬尊重
讃歎般若波羅蜜何以故般若波羅蜜出生
諸佛故須菩提如來知恩知報恩者若人正
問何等是知恩知報恩者當答佛是知恩知
報恩者須菩提云何佛是知恩知報恩者如
來所行道所行法得阿耨多羅三藐三菩提即
護念是道是法以是事故當知佛是知恩知
報恩者復次須菩提如來知一切法無作亦是
如來知作恩者須菩提如來因般若波羅蜜
知一切法無作相得如是智慧以是因縁故
般若波羅蜜亦如是示諸佛世間世尊若一切
法無知者無見者云何般若波羅蜜示諸佛
世間須菩提如是如是一切法無知者無見
者須菩提云何一切法無知者一切法空故云
何一切法無見者一切法無所依故是故一切法
無知者無見者須菩提如來因般若波羅蜜
得如是法是故般若波羅蜜亦如是示諸佛
世間不見色故示世間不見受想行識故示
世間般若波羅蜜如是示諸佛世間世尊云
何名不見色故示世間云何名不見受想行
識故示世間須菩提若不縁色生色是名不
見色若不縁受想行識生識是名不見識若
如是不見世間是名眞見世間復次須菩提
世間空般若波羅蜜如實示世間空世間離
相般若波羅蜜如實示世間離相世間淨相
般若波羅蜜如實示世間淨世間寂滅般若
波羅蜜如實示世間寂滅須菩提般若波羅
蜜亦如是示諸佛世間須菩提白佛言世尊
般若波羅蜜爲大事故出般若波羅蜜爲不
可思議事不可稱事不可量事無等等事故出
佛言如是如是須菩提般若波羅蜜爲大事
故出爲不可思議事不可稱事不可量事無
等等事故出須菩提云何般若波羅蜜爲大
事故出爲不可思議事不可稱事不可量事
無等等事故出須菩提如來法佛法自然法
一切智人法廣大不可思議不可籌量是故
須菩提般若波羅蜜爲大事不可思議事故
出云何般若波羅蜜爲不可稱事不可量事
故出須菩提如來法佛法自然法一切智人
法不可稱不可量是故須菩提般若波羅蜜
爲不可稱不可量事故出云何般若波羅蜜
爲無等等事故出須菩提一切無與如來等
者何況有勝是故須菩提般若波羅蜜爲無
等等事故出世尊但如來法佛法自然法一
切智人法不可思議不可稱不可量色亦不
可思議不可稱不可量受想行識亦不可思
議不可稱不可量須菩提色亦不可思議不
可稱不可量受想行識亦不可思議不可稱
不可量一切法亦不可思議不可稱不可量
何以故須菩提諸法實相中無心無心數法
須菩提色不可稱受想行識亦不可稱一切
法亦不可稱此中無有分別故須菩提色
不可量受想行識亦不可量一切法亦不可
量須菩提何以故色不可量受想行識不可
量一切法不可量須菩提色量無所有不可
得受想行識量無所有不可得一切法量無
所有不可得須菩提何以故色量無所有不
可得受想行識量無所有不可得一切法量
無所有不可得須菩提色無所有故受想行
識無所有故一切法無所有故量不可得須
菩提於意云何虚空有心心數法不不也世
尊須菩提以是因縁一切法不可思議滅諸
籌量故名不可思議滅諸稱故名不可稱須
菩提稱者即是識業須菩提無量者過諸量
故須菩提如虚空不可思議不可稱不可量
諸如來法佛法自然法一切智人法亦如是
不可思議不可稱不可量説是不可思議無
等等法時五百比丘二十比丘尼不受一切
法故漏盡心得解脱六萬優婆塞三萬優婆
夷於諸法中得法眼淨二十菩薩得無生法
忍於此賢劫皆當成佛爾時須菩提白佛言
世尊是深般若波羅蜜爲大事故出乃至爲
無等等事故出佛言如是如是須菩提是深
般若波羅蜜爲大事故出乃至爲無等等事
故出諸佛薩婆若皆在般若波羅蜜中一切
聲聞辟支佛地皆在般若波羅蜜中須菩提
譬如灌頂刹帝利王若諸城事諸聚落事皆
付大臣王無所憂如是須菩提諸如來亦如
是所有聲聞事辟支佛事佛事皆在般若波
羅蜜中般若波羅蜜能成辦其事是故須菩
提當知般若波羅蜜爲大事故出乃至爲無
等等事故出須菩提般若波羅蜜不受不著
色故出不受不著受想行識故出不受不著
須陀洹果斯陀含果阿那含果阿羅漢果辟支
佛道故出乃至薩婆若亦不受不著故出須
菩提白佛言世尊云何般若波羅蜜不受薩
婆若不著薩婆若須菩提於意云何汝見
阿羅漢法可受可著不不也世尊我不見是
法可生著者佛言善哉善哉須菩提我亦不
見如來法以不見故不受不著是故須菩提
薩婆若不可受不可著爾時欲色界諸天子
白佛言世尊是深般若波羅蜜難解難得
若能信解深般若波羅蜜者當知是人已於
先世供養諸佛世尊若三千大千世界衆生
皆作信行於信行地中修行若一劫若減一
劫若人一日行深般若波羅蜜籌量思惟觀
忍通利是福爲勝佛告諸天子若善男子善
女人聞是深般若波羅蜜疾得涅槃是人於
信行地中修行若一劫若減一劫所不能
及爾時欲色界諸天子頭面禮佛足繞佛而
出去此不遠忽然不現欲界諸天子還至欲
天色界諸天子還至色天爾時須菩提白佛
言世尊若菩薩能信解深般若波羅蜜是人
於何命終來生此間佛告須菩提若菩薩聞
是深般若波羅蜜即時信解不疑不悔不難
樂見樂聞常行是念不離説般若波羅蜜者
須菩提譬如新産犢子不離其母菩薩亦如
是聞深般若波羅蜜不離説法者乃至得讀
誦書寫般若波羅蜜須菩提當知是菩薩人
中命終還生人中世尊頗有菩薩成就如是
功徳因縁於他方世界供養諸佛於彼命終
來生此間不須菩提有菩薩成就如是功徳
於他方世界供養諸佛於彼命終來生此間
復次須菩提有菩薩成就如是功徳於兜率
天上聞彌勒菩薩説般若波羅蜜問其中事
於彼命終來生此間復次須菩提若人先世
聞是深般若波羅蜜不問其義是人若生人
中心續疑悔難決須菩提當知是人於前世
不問所致何以故於是般若波羅蜜中心疑
悔難決故復次須菩提若人先世若一日
若二日三日四日五日聞是深般若波羅蜜
問其中事而不隨所説行是人轉身續得聞
深般若波羅蜜問其中事信心無礙若離法
師不復問難還爲因縁所牽失深般若波羅
蜜何以故須菩提法應爾若人雖能問難是
深般若波羅蜜不能隨所説行或時樂聞深
般若波羅蜜或時不樂其心輕躁如少㲲毳
當知是菩薩新發大乘是菩薩信心清淨若
不爲般若波羅蜜所護於二地中當墮一處
若聲聞地若辟支佛地
　　摩訶般若波羅蜜船喩品第十四
爾時佛告須菩提譬如大海中船卒破其中人
若不取木若板若浮嚢若死屍當知是人不
到彼岸沒水而死須菩提其中人若取木板
浮嚢死屍當知是人不沒水死安隱無惱得
至彼岸須菩提菩薩亦如是於阿耨多羅三
藐三菩提有信有忍有樂有淨心有深心有
欲有解有捨有精進不取般若波羅蜜當知
是人中道退沒墮聲聞辟支佛地須菩提若
菩薩於阿耨多羅三藐三菩提有信有忍有
樂有淨心有深心有欲有解有捨有精進取
般若波羅蜜爲般若波羅蜜所守護故中道
不退過聲聞辟支佛地當住阿耨多羅三藐
三菩提須菩提譬如有人持坏瓶詣河井池
泉取水當知是瓶爛壞不久還歸於地何以
故瓶未熟故須菩提菩薩亦如是於阿耨多
羅三藐三菩提有信有忍有樂有淨心有深
心有欲有解有捨有精進不爲般若波羅蜜
方便所護故當知是人未得薩婆若中道退
轉須菩提云何爲菩薩中道退轉所謂若墮
聲聞地若墮辟支佛地須菩提譬如有人持
熟瓶詣河井池泉取水當知是瓶堅固不壞
持水而歸何以故是瓶熟故須菩提菩薩亦
如是於阿耨多羅三藐三菩提有信有忍有
樂有淨心有深心有欲有解有捨有精進爲
般若波羅蜜方便所護故當知是菩薩不中
道退轉安隱得到薩婆若須菩提譬如大海
中船未被莊治推著水邊載諸財物當知
是船中道漏沒散失財物以是賈客無方便
故多失財物自致憂惱須菩提菩薩亦如是
於阿耨多羅三藐三菩提有信乃至進不爲
般若波羅蜜方便所護故未到薩婆若中道
而退失於大寶而自憂惱失大珍寶中道沒
者墮聲聞辟支佛地失大珍寶者失薩婆若
寶須菩提譬如大海邊船莊治堅牢推著水
中載諸財物當知是船不中道沒隨所至處
必能得到須菩提苦薩亦如是於阿耨多羅
三藐三菩提有信乃至進爲般若波羅蜜方
便所護故當知是菩薩不中道退轉於阿耨
多羅三藐三菩提何以故須菩提法應爾若
菩薩於阿耨多羅三藐三菩提有信乃至進
爲般若波羅蜜方便所護故不墮聲聞辟支
佛地但以是諸功徳向阿耨多羅三藐三菩
提須菩提譬如老人年百二十而有雜病風
寒冷熱須菩提於意云何是人能從床起不
不也世尊須菩提是人或時能起世尊假令
能起不能遠行若十里二十里何以故是人
已爲老病所侵雖復能起不能遠行須菩提
菩薩亦如是雖發阿耨多羅三藐三菩提心
乃至有精進於阿耨多羅三藐三菩提有信
乃至有進不爲般若波羅蜜方便所護故未
得薩婆若中道退轉墮聲聞辟支佛地須菩
提是百二十歳老人若有風寒冷熱之病欲
從床起有二健人各扶一腋安慰之言隨意
所至我等好相扶持勿懼中道有所墜落須
菩提菩薩亦如是於阿耨多羅三藐三菩提
有信乃至進爲般若波羅蜜方便所護故當
知是菩薩不中道退轉能至阿耨多羅三藐
三菩提
小品般若經卷第五

小品般若波羅蜜經卷第六
　後秦龜茲國三藏鳩摩羅什譯　
　　大如品第十五
爾時須菩提白佛言世尊新發意菩薩云何
應學般若波羅蜜佛告須菩提新發意菩薩
若欲學般若波羅蜜先當親近善知識能説
般若波羅蜜者是人如是教善男子來汝所
有布施皆應迴向阿耨多羅三藐三菩提汝
善男子亦莫貪著阿耨多羅三藐三菩提若
色是若受想行識是何以故是薩婆若非
可著者善男子汝所有持戒忍辱精進禪定
智慧皆應迴向阿耨多羅三藐三菩提勿生
貪著若色是若受想行識是何以故善男
子是薩婆若非可著者汝善男子亦勿貪著
聲聞辟支佛道須菩提如是新發意菩薩應
漸教令入深般若波羅蜜世尊諸菩薩發阿
耨多羅三藐三菩提心欲得阿耨多羅三藐
三菩提所爲甚難如是如是須菩提如諸菩
薩發阿耨多羅三藐三菩提心欲得阿耨多
羅三藐三菩提所爲甚難是人爲安隱世間
故發心爲安樂世間故發心我當得阿耨多
羅三藐三菩提爲世間作救爲世間作歸爲
世間作舍爲世間作究竟道爲世間作洲爲
世間作導師爲世間作趣須菩提云何菩薩
得阿耨多羅三藐三菩提時爲世間作救菩
薩爲斷生死中諸苦惱故説法救衆生於苦
惱須菩提是名菩薩得阿耨多羅三藐三菩
提時爲世間作救云何菩薩得阿耨多羅三
藐三菩提時爲世間作歸衆生生法老病死
法憂悲苦惱法是菩薩能度衆生於此生法
老病死法憂悲苦惱法須菩提是名菩薩得
阿耨多羅三藐三菩提時爲世間作歸云何
菩薩得阿耨多羅三藐三菩提時爲世間作
舍須菩提菩薩得阿耨多羅三藐三菩提時
爲不著故説法世尊云何名不著須菩提若
色不縛不解不生不滅是名色不著若受想
行識不縛不解不生不滅是名識不著如是
須菩提一切法不縛不解故不著菩薩得阿
耨多羅三藐三菩提時能爲衆生説如是法
是名菩薩爲世間作舍云何菩薩得阿耨多
羅三藐三菩提時爲世間作究竟道須菩提
色究竟不名色受想行識究竟不名識如究
竟相一切法亦如是世尊若究竟相一切
法亦爾者菩薩皆應得阿耨多羅三藐三菩
提何以故是中無有分別故如是如是須菩
提是中無有分別諸菩薩如是觀如是知其
心不沒作是念我得阿耨多羅三藐三菩提
時應爲衆生説如是法須菩提是名菩薩
得阿耨多羅三藐三菩提時爲世間作究竟道
云何菩薩得阿耨多羅三藐三菩提時爲世
間作洲譬如水中陸地斷流之處名之爲洲
如是須菩提色前際後際斷受想行識前際
後際斷以前際後際斷故一切法都斷若一
切法都斷是名寂滅微妙如實不顛倒涅槃
須菩提是名菩薩得阿耨多羅三藐三菩提
時爲世間作洲云何菩薩得阿耨多羅三藐
三菩提時爲世間作導師須菩提菩薩得阿
耨多羅三藐菩提時不爲色生滅故説法但
爲實相故説法不爲受想行識生滅故説法
但爲實相故説法不爲須陀洹果斯陀含果
阿那含果阿羅漢果辟支佛道薩婆若生滅故
説法但爲實相故説法須菩提是名菩薩
得阿耨多羅三藐三菩提時爲世間作導師
云何菩薩得阿耨多羅三藐三菩提時爲世
間作趣須菩提菩薩得阿耨多羅三藐三菩
提時爲衆生説色趣空説受想行識趣空一
切法皆趣空不來不去何以故色空不來不
去受想行識空不來不去乃至一切法空不
來不去故一切法趣空不過是趣一切法趣
無相趣無作趣無起趣無生趣無所有趣夢
趣無量趣無邊趣無我寂滅趣涅槃趣不
還趣不趣一切法不過是趣世尊如是法者
誰能信解須菩提若菩薩於先佛所久修道
行成就善根乃能信解世尊能信解者何
相須菩提離滅欲恚癡性是信解相如是人
能知深般若波羅蜜世尊是菩薩能解深般
若波羅蜜亦如是趣得是趣相能爲無量衆
生作趣如是如是須菩提是菩薩如是趣能
爲無量衆生作趣須菩提是名菩薩得阿耨
多羅三藐三菩提時能爲無量衆生作趣世
尊是菩薩所爲甚難能作如是大莊嚴爲滅
度無量無邊衆生而衆生不可得如是如是
須菩提菩薩所爲甚難爲滅度無量無邊衆
生故發大莊嚴而衆生不可得須菩提是
爲菩薩大莊嚴不爲色不爲受想行識不爲
聲聞辟支佛地不爲薩婆若故發大莊嚴不
爲莊嚴一切法故是菩薩發大莊嚴世尊
菩薩能如是行深般若波羅蜜則不墮二地
若聲聞地辟支佛地須菩提汝見何義説如
是事若菩薩如是行深般若波羅蜜則不
墮二地若聲聞辟支佛地世尊是般若波羅
蜜甚深此中無修法無所修無修者何以故
世尊是深般若波羅蜜中無決定法修虚空
是修般若波羅蜜世尊不修一切法是修般
若波羅蜜修無邊是修般若波羅蜜修無著
是修般若波羅蜜須菩提應以深般若波羅
蜜試阿惟越致菩薩若不貪著般若波羅蜜
不隨他言論有所悕望若聞説深般若波羅
蜜時不驚不怖不沒不退其心喜樂當知是
阿惟越致菩薩先世已曾聞深般若波羅蜜
何以故聞説深般若波羅蜜不驚不怖不沒
不退當知是阿惟越致菩薩世尊若菩薩聞
説深般若波羅蜜不驚不怖不沒不退應云
何觀須菩提是菩薩應隨薩婆若心觀般若
波羅蜜世尊云何名爲隨薩婆若心觀須菩
提隨虚空觀名爲隨薩婆若心觀般若波羅
蜜須菩提隨薩婆若心觀即非觀何以故
無量是薩婆若無量即無色無受想行識無
智無慧無道無得無果無生無滅無作無作
者無方無趣無住無量即墮無量數須菩提
如虚空無量薩婆若亦無量無法可得亦無
得者不可以色得不可以受想行識得不可
以檀波羅蜜得不可以尸波羅蜜得羼提波
羅蜜毘梨耶波羅蜜禪那波羅蜜般若波羅蜜
得何以故色即是薩婆若受想行識即是薩
婆若檀波羅蜜即是薩婆若尸羅波羅蜜羼
提波羅蜜毘梨耶波羅蜜禪波羅蜜般若波羅
蜜即是薩婆若爾時欲色界諸天子白佛言
世尊般若波羅蜜甚深難解難知佛言如是
如是諸天子般若波羅蜜甚深難解難知以
是義故我欲默然而不説法作是念我所得
法是法中無有得者無法可得無所用法可
得諸法相如是甚深如虚空甚深故是法
甚深我甚深故一切法甚深不來不去甚深故
一切法甚深欲色界諸天子白佛言希有世
尊是所説法一切世間難可得信世間行貪
著是法爲無貪著故説爾時須菩提白佛言
世尊是法隨順一切法何以故世尊是法無
障礙處無障礙相如虚空世尊是法無生一
切法不可得故世尊是法無處一切處不可
得故爾時欲色界諸天子白佛言世尊是
長老須菩提爲隨佛生有所説法皆爲空
故須菩提語欲色界諸天子言汝等所説長
老須菩提爲隨佛生隨何法生故名隨佛
生諸天子隨如行故須菩提隨如來生如
如來如不來不去須菩提隨如從本已來亦
不來不去是故須菩提隨如來生又如來如
即是一切法如一切法如即是如來如如來
如者即非如是故須菩提隨如來生如如來
如一切處一切處常不壞不分別是故須
菩提隨如來生如如來如非住非不住須菩
提如亦如是是故須菩提隨如來生如如來
如無障礙處一切法如亦無障礙處是故須
菩提隨如來生又如來如一切法如皆是一
如無二無別是如無作無非如者若是如無
非如者是故是如無二無別是故須菩提隨
如來生又如來如一切處不壞不分別一
切法如亦不壞不分別如是如來如不可分
別故無壞無別是故須菩提隨如來生如如
來如不離諸法如是如不異諸法是如無
非如時常是如如是如是須菩提如不異是
如故如實隨如行亦無所行是故須菩提
隨如來生如如來如非過去非未來非現在
一切法如亦如是非過去非未來非現在是
故須菩提隨如行生故名爲隨如來生又如
來即是如來如如來如即是過去如過去如
即是如來如如來如即是未來如未來如即
是如來如如來如即是現在如現在如即是
如來如過去未來現在如如來如無二無
別一切法如須菩提如亦無二無別是故
須菩提隨如來生菩薩如即是得阿耨多羅
三藐三菩提時如菩薩以是如得阿耨多羅
三藐三菩提名爲如來佛説是如時地
六種震動以是如故須菩提隨如來生又
須菩提不隨色生不隨受想行識生不隨須
陀洹果生不隨斯陀含果生不隨阿那含
果生不隨阿羅漢果生不隨辟支佛道生
是故須菩提如來生爾時舍利弗白佛言世
尊是如甚深佛言如是如是舍利弗是
如甚深今説是如三千比丘不受諸法故漏
盡心得解脱舍利弗五百比丘尼於諸法
中遠塵離垢得法眼淨五千天人得無生
法忍六千菩薩不受諸法漏盡心得解脱舍
利弗是六千菩薩已曾供養親近五百諸佛
於諸佛所布施持戒忍辱精進禪定不爲般
若波羅蜜方便所護故今不受諸法漏盡心
得解脱舍利弗菩薩雖行空無相無作道不
爲般若波羅蜜方便所護故證於實際作聲
聞乘舍利弗譬如有鳥身長百由旬若二
三四五百由旬翅未成就欲從忉利天上來
至閻浮提便自投來下舍利弗於意云何
是鳥中道作是念我欲還忉利天上寧得還
不不也世尊舍利弗是鳥復作是願至閻浮
提身不傷損得如願不不也世尊是鳥至閻
浮提身必傷損若死若近死苦何以故世尊
法應爾其身既大翅未成就故舍利弗菩薩
亦如是雖於恒河沙劫布施持戒忍辱精進
禪定發大心大願受無量事欲得阿耨多羅
三藐三菩提而不爲般若波羅蜜方便所護
故則墮聲聞辟支佛地舍利弗菩薩雖念於
過去未來現在諸佛所行戒品定品慧品解脱
品解脱知見品而心取相是菩薩取相念故
不知諸佛戒品定品慧品解脱品解脱知見
品不知不見故聞諸法空名字取是音聲相
迴向阿耨多羅三藐三菩提當知是菩薩墮
於聲聞辟支佛地何以故舍利弗菩薩離般
若波羅蜜故法應當爾世尊如我解佛所説
義若菩薩離般若波羅蜜則於阿耨多羅三
藐三菩提狐疑未了是故菩薩摩訶薩欲得
阿耨多羅三藐三菩提當善行般若波羅蜜
方便爾時欲色界諸天子白佛言世尊般若
波羅蜜甚深阿耨多羅三藐三菩提難得佛
言如是如是諸天子般若波羅蜜甚深阿耨
多羅三藐三菩提難得須菩提白佛言世尊
如佛所説般若波羅蜜甚深阿耨多羅三藐
三菩提難得如我解佛所説義阿耨多羅三
藐三菩提易得何以故無法可得諸法空中
無有得阿耨多羅三藐三菩提者無法可得
無所用法可得一切法皆空故諸所説法爲
有所斷是法亦空世尊阿耨多羅三藐三菩
提法得者所用法得知者所用法如是法皆
空世尊以是因縁故阿耨多羅三藐三菩提
則爲易得諸可得者皆同虚空舍利弗語須
菩提若阿耨多羅三藐三菩提易得者恒河
沙等諸菩薩不應退轉以是因縁故當知阿
耨多羅三藐三菩提難得舍利弗於意云何
色於阿耨多羅三藐三菩提退轉不不也須
菩提舍利弗受想行識於阿耨多羅三藐三
菩提退轉不不也須菩提舍利弗離色有法
可得於阿耨多羅三藐三菩提退轉不不也
須菩提舍利弗離受想行識有法可得於阿
耨多羅三藐三菩提退轉不不也須菩提舍
利弗色如於阿耨多羅三藐三菩提退轉不
不也須菩提舍利弗受想行識如於阿耨多
羅三藐三菩提退轉不不也須菩提舍利弗
離色如有法可得於阿耨多羅三藐三菩提退
轉不不也須菩提舍利弗離受想行識如有
法可得於阿耨多羅三藐三菩提退轉不不也
須菩提舍利弗離諸法如有法可得於阿耨
多羅三藐三菩提退轉不不也須菩提舍利
弗如是實求不可得爲何等法於阿耨多羅二
藐三菩提退轉者舍利弗無法於阿耨多羅
三藐三菩提退轉舍利弗言如須菩提所説
義則爲無有菩薩退轉若爾者佛説三乘人
則無差別爾時富樓那彌多羅尼子語舍利
弗應問須菩提汝欲令有一菩薩乘不舍利
弗即問須菩提汝欲令有一菩薩乘耶須
菩提言如中可有三乘人不若聲聞辟支佛
佛乘須菩提如中無有三相差別舍利弗如
有一相不不也須菩提舍利弗如中乃至見
有一乘人不不也須菩提舍利弗如是實求
是法不可得汝云何作是念是聲聞乘是辟
支佛乘是佛乘者如是三乘如中無差別若
菩薩聞是事不驚不怖不沒不退當知是菩
薩則能成就菩提爾時佛讃須菩提言善哉
善哉須菩提汝所樂説皆是佛力所謂如中
求三乘人無有差別若菩薩聞是事不驚不
怖不沒不退當知是菩薩能成就菩提爾時
舍利弗白佛言世尊是菩薩成就何等菩提
舍利弗是菩薩成就無上菩提舍利弗白佛
言世尊若菩薩欲成就阿耨多羅三藐三菩
提應云何行佛言於一切衆生應行等心慈
心不異心謙下心安隱心不瞋心不惱心不戲
弄心父母心兄弟心與共語言舍利弗若菩
薩欲成就阿耨多羅三藐三菩提應如是學
應如是行
　　摩訶般若波羅蜜阿惟越致相品第十
　六
爾時須菩提白佛言世尊何等是阿惟越致
菩薩相貌我當云何知是阿惟越致菩薩佛
告須菩提所有凡夫地聲聞地辟支佛地如
來地是諸地於如中不壞不二不別菩薩以
是如入諸法實相亦不分別是如此是如相
隨是如入諸法實相出是如已更聞餘法不
疑不悔不言是非見一切法皆入於如是菩
薩凡有所説終不説無益事言必有益不觀
他人長短須菩提以是相貌當知是阿惟越
致菩薩復次須菩提阿惟越致菩薩不觀外
道沙門婆羅門言説實知實見又阿惟越致
菩薩不禮事餘天下用華香供養須菩提以
是相貌當知是阿惟越致菩薩復次須菩提
阿惟越致菩薩終不墮三惡道不受女人身
須菩提以是相貌當知是阿惟越致菩薩復
次須菩提阿惟越致菩薩自不殺生亦不教
他殺生自不偸劫不邪婬不妄語不兩舌不
惡口不無益語不貪嫉不瞋惱不邪見亦不
教他令行邪見是十善道身常自行亦教他
行是菩薩乃至夢中不行十不善道乃至夢
中亦常行十善道須菩提阿惟越致菩薩
以是相貌當知是阿惟越致菩薩復次須菩
提所可誦讀經典作如是念我欲令衆生
得安樂故當爲説法以是法施如法滿願
以是法施與一切衆生共之須菩提以是相
貌當知是阿惟越致菩薩復次須菩提阿惟
越致菩薩聞深法時心無疑悔節言軟語少
於眠臥若來若去心常不亂行不卒疾常一
其心安詳徐歩視地而行須菩提如是相
貌當知是阿惟越致菩薩復次須菩提阿惟
越致菩薩衣服臥具無有垢穢常樂清淨威
儀具足身常安隱少於疾病須菩提凡夫身
中八萬戸虫是阿惟越致菩薩身中無有如
是諸虫何以故須菩提是菩薩善根超出世
間隨善根増長故得心清淨身清淨須菩提
白佛言世尊何等爲菩薩心清淨須菩提隨
菩薩善根増長諂曲欺誑漸漸自滅以滅故
心清淨以心清淨故能過聲聞辟支佛地是
名菩薩心清淨須菩提以是相貌當知是阿
惟越致菩薩復次須菩提阿惟越致菩薩不
貪利養少於慳嫉聞深法時其心不沒智慧
深故一心聽法所可聞法皆應般若波羅
蜜是菩薩因般若波羅蜜世間諸事皆同實
相不見資生之事不應般若波羅蜜者須
菩提以是相貌當知是阿惟越致菩薩復次
須菩提若惡魔至菩薩所化作八大地獄一
一地獄化作若干百千萬菩薩作是言是諸
菩薩佛皆與授阿惟越致記而今墮此大地
獄中汝若受阿惟越致記者即受地獄記汝
今若能悔是心者不墮地獄當生天上是菩
薩若聞是語心不動恚而作是念阿惟越致
菩薩若墮惡道無有是處須菩提以是相貌
當知是阿惟越致菩薩
復次須菩提若惡魔化作沙門至菩薩所作
是言汝先所聞讀誦宜應悔捨汝若捨離不
復聽受我當常至汝所汝所聞者非佛所説
皆是文飾莊校之辭我所説經眞是佛語若
聞是事心有動恚當知是菩薩未從諸佛受
記非是必定菩薩未住阿惟越致菩薩性
中須菩提聞是事心不動恚但依諸法
相無生無作無起不隨他語如漏盡阿羅漢
現前證諸法相不生不起法故不爲惡魔
所制須菩提菩薩亦如是求聲聞辟支佛者
所不能破不復退轉必至薩婆若住阿惟越
致性中不隨他語
須菩提以是相貌當知是阿惟越致菩薩復
次須菩提若惡魔至菩薩所作是言汝所行
者是生死行非薩婆若行汝今可於此身盡
苦取涅槃若能如是則不復受生死諸苦是
身生尚不可得何況欲受後身是菩薩若聞
是事心不動恚惡魔復作是言汝今欲見諸
菩薩供養恒河沙等諸佛衣服飮食臥具醫
藥皆於恒河沙等諸佛所修行梵行親近諮
請爲菩薩乘故多所問難菩薩云何應住云
何應行是諸菩薩於諸佛所隨所聞事皆能
修行如是教如是學如是行猶尚不能得阿
耨多羅三藐三菩提不住薩婆若何況汝當
得阿耨多羅三藐三菩提是菩薩若聞是事
心不動恚惡魔即時復化作諸比丘作是言
是諸比丘皆漏盡阿羅漢先皆發心欲求佛
道而今皆住阿羅漢地何況於汝當得阿耨
多羅三藐三菩提菩薩若作是念我從他聞
爲無所失若心不轉不生異念如是魔事
若菩薩如是行諸波羅蜜如是學諸波羅蜜不
得薩婆若無有是處須菩提若菩薩如諸佛
説隨所聞學隨所聞行不離是道不離薩婆
若念不得薩婆若無有是處須菩提以是相
貌當知是阿惟越致菩薩復次須菩提阿惟
越致菩薩若惡魔來作是言薩婆若同於虚
空是法無所有無人用是法得道者何以
故若得道者得道法所用得法皆如虚空
知者知法所用法無所有皆同虚空汝唐受
苦惱若言得阿耨多羅三藐三菩提即是魔
事非佛所説菩薩於此應如是念若訶我令
離薩婆若爾者是爲魔事於是事中應生
堅固心不動心不轉心須菩提以是相貌當
知是阿惟越致菩薩復次須菩提阿惟越致
菩薩若欲入禪第二第三第四禪心轉調
習是菩薩雖入諸禪還取欲界法不隨禪生
須菩提以是相貌當知是阿惟越致菩薩復
次須菩提阿惟越致菩薩心不貪好名聞稱
讃於諸衆生心無恚礙常生安隱利益之心
進止來去心不散亂常一其心不失威儀須
菩提是菩薩若在居家不染著諸欲所受諸
欲心生厭離常懷怖畏譬如險道多諸賊難
雖有所食厭離怖畏心不自安但念何時過
此險道阿惟越致菩薩雖在家居所受諸
欲皆見過惡心不貪惜不以邪命非法自活
寧失身命不侵於人何以故菩薩在家應安
樂衆生雖復在家而能成就如是功徳何
以故得般若波羅蜜力故須菩提以是相貌
當知是阿惟越致菩薩復次須菩提阿惟越
致菩薩執金剛神常隨侍衞不令非人近之
是菩薩心無狂亂諸根具足無所缺減修賢
善行非不賢善不以呪術藥草引接女人身
不自爲亦不教他是菩薩常修淨命不占吉
凶亦不相人生男生女如是等事皆不爲之
須菩提以是相貌當知是阿惟越致菩薩復
次須菩提阿惟越致菩薩復有相貌今當説
之須菩提阿惟越致菩薩不樂説世間雜事
官事戰鬪事寇賊事城邑聚落事象馬車乘衣
服飮食臥具事不樂説華香女人婬女事不
樂説神龜事不樂説大海事不樂説惱他事
不樂説種種事但樂説般若波羅蜜常不離
應薩婆若心不樂鬪訟心常樂於法不樂非
法樂善知識不樂冤家樂和諍訟不樂讒謗
樂佛法中而得出家常樂欲生他方清淨佛
國隨意自在其所生處常得供養諸佛須菩
提阿惟越致菩薩多於欲界色界命終來生
中國善於伎藝明解經書呪術占相悉能
了知少生邊地若生邊地必在大國有如是
功徳相貌當知是阿惟越致菩薩復次須菩
提阿惟越致菩薩不作是念我是阿惟越致
非阿惟越致不生是疑須菩提自證阿惟越
致地者終不復疑譬如須陀洹所證法中心
無所疑種種魔事皆能覺之覺已不隨菩薩
亦如是於阿惟越致地中心無所疑種種魔
事皆能覺之覺已不隨須菩提譬如人有逆
罪心常悔懼至死不捨不能遠離如是罪心
常隨是心乃至命終須菩提阿惟越致菩薩
亦復如是阿惟越致菩薩心常安住阿惟越
致地中不可動轉一切世間天人阿修羅所
壞種種魔事能覺之覺已不隨所證法中
其心決定無所疑惑乃至轉身不生聲聞辟
支佛心轉身亦復不疑我不得阿耨多羅三
藐三菩提自證所得法中不隨他人自住證
地無能破壞何以故成就不可壞智慧故安
住阿惟越致性須菩提若惡魔化作佛身至
阿惟越致菩薩所作是言善男子汝於此身
可證阿羅漢何用阿耨多羅三藐三菩提
爲何以故菩薩成就得阿耨多羅三藐三菩
提相貌汝無是相須菩提菩薩聞是語心不
動異即作是念若是惡魔若魔所使非佛所
説若佛所説不應有異若菩薩能如是念是
魔變身作佛欲令我遠離般若波羅蜜魔若
還隱沒當知是菩薩已於先佛得受阿耨多
羅三藐三菩提記安住阿惟越致地中何以
故是人有阿惟越致相貌須菩提以是相貌
當知是阿惟越致菩薩復次須菩提阿惟越
致菩薩爲護法不惜身命爲正法故行精
進作是念我不但護過去現在諸佛正法亦
復當護未來世中諸佛正法我亦當在未來
數中而得受記我則自守護法是菩薩見是
利故守護正法乃至不惜身命其心不沒不
悔須菩提以是相貌當知是阿惟越致菩薩
復次須菩提阿惟越致菩薩若從如來聞説
法時心無所疑須菩提白佛言世尊是菩薩
但聞如來説法時心無所疑聞聲聞人説法
時亦無所疑耶須菩提是菩薩從聲聞人聞
法時亦無所疑何以故是菩薩於諸法中得
無生忍故須菩提菩薩成就如是功徳相貌
當知是阿惟越致菩薩
小品般若經卷第六

小品般若波羅蜜經卷第七
　後秦龜茲國三藏鳩摩羅什譯　
　　深功徳品第十七
爾時須菩提白佛言希有世尊是阿毘跋致
菩薩成就大功徳世尊能説阿毘跋致菩薩
恒河沙等相貌説是相貌則是説深般若波
羅蜜相佛言善哉善哉須菩提汝能示諸菩
薩甚深之相須菩提甚深相者即是空義即
是無相無作無起無生無滅無所有無染寂
滅遠離涅槃義世尊但是空義乃至涅槃義
非一切法義耶須菩提一切法亦是甚深義
何以故須菩提色甚深受想行識甚深云何
色甚深如如甚深云何受想行識甚深如如
甚深須菩提無色是色甚深無受想行識是
識甚深須菩提言希有世尊以微妙方便障
色示涅槃障受想行識示涅槃佛告須菩提
菩薩若能於是深般若波羅蜜思惟觀察如
般若波羅蜜教我應如是學如般若波羅蜜
説我應如是行是菩薩如是思惟修習乃至
一日所作功徳無有限量須菩提譬如多欲
之人欲覺亦多與他端正女人共期此女監
礙失期不至須菩提於意云何是多欲人欲
覺爲與何法相應世尊是多欲人但起欲覺
相應念憶想此女當至不久我當與之坐臥
戲笑須菩提於意云何是人一日一夜起幾
欲念世尊是人一日一夜起念甚多須菩提
若菩薩如深般若波羅蜜教思惟學習則離
退轉過惡捨若干劫數生死之難是菩薩一
日之中應深般若波羅蜜所作功徳勝於菩
薩遠離深般若波羅蜜於恒河沙劫布施功
徳復次須菩提若菩薩離般若波羅蜜於恒
河沙劫供養須陀洹斯陀含阿那含阿羅漢辟
支佛諸佛於意云何其福多不須菩提言甚
多世尊無量無邊不可稱數佛言不如菩薩
於深般若波羅蜜如説修行乃至一日其福
甚多何以故菩薩行般若波羅蜜能過聲聞
辟支佛地入菩薩位得阿耨多羅三藐三菩
提復次須菩提若菩薩於恒河沙劫離般若
波羅蜜布施持戒忍辱精進禪定智慧於意
云何其福多不須菩提言甚多世尊佛言
不如菩薩於深般若波羅蜜如説修行乃至
一日布施持戒忍辱精進禪定智慧其福甚多
復次須菩提若菩薩於恒河沙劫離般若波
羅蜜法施衆生於意云何其福多不須菩提
言甚多世尊佛言不如菩薩於深般若波羅
蜜如説修行乃至一日法施衆生其福甚多
何以故若菩薩不離般若波羅蜜即是不離
薩婆若復次須菩提若菩薩於恒河沙劫離
般若波羅蜜修行三十七品於意云何其福
多不須菩提言甚多世尊佛言不如菩薩如
般若波羅蜜教住乃至一日修行三十七品
其福甚多何以故若菩薩不離般若波羅蜜
退失薩婆若無有是處復次須菩提若菩薩
於恒河沙劫離般若波羅蜜以是財施法施
禪定功徳迴向阿耨多羅三藐三菩提於意
云何其福多不須菩提言甚多世尊佛言
不如菩薩於深般若波羅蜜如説修行乃至
一日財施法施禪定功徳迴向阿耨多羅三
藐三菩提其福甚多何以故是第一迴向所
謂不離深般若波羅蜜須菩提白佛言世尊
如佛所説一切作起法皆是憶想分別云何
説菩薩得福甚多須菩提菩薩行般若波
羅蜜時亦能觀察是作起功徳空無所有虚
誑不實無堅牢相若菩薩隨所能觀則不離
深般若波羅蜜隨不離深般若波羅蜜即得
無量阿僧祇福徳世尊無量阿僧祇有何差
別須菩提阿僧祇者不可數盡無量者過諸
量數世尊頗有因縁色亦無量受想行識亦
無量佛言有須菩提色亦無量受想行識亦
無量世尊無量者是何義須菩提無量者即
是空義即是無相無作義世尊無量但是空
義非餘義耶須菩提於意云何我不説一切
法空耶世尊説耳須菩提若空即是無盡若
空即是無量是故此法義中無有差別須菩
提如來所説無盡無量空無相無作無起無
生無滅無所有無染涅槃但以名字方便故
説須菩提言希有世尊諸法實相不可得説
而今説之世尊如我解佛所説義一切法皆
不可説如是如是須菩提一切法皆不可説
須菩提一切法空相不可得説世尊是不可
説義無増無減若爾者檀波羅蜜亦應無増
無減尸羅波羅蜜羼提波羅蜜毘梨耶波羅
蜜禪波羅蜜亦應無増無減若是諸波羅蜜
無増無減菩薩云何以是無増無減波羅蜜
得阿耨多羅三藐三菩提近阿耨多羅三藐
三菩提世尊若菩薩増減諸波羅蜜則不能
近阿耨多羅三藐三菩提如是如是須菩提
不可説義無増無減善知方便菩薩行般若
波羅蜜修般若波羅蜜時不作是念檀波羅
蜜若増若減作是念是檀波羅蜜但有名字
是菩薩布施時是念是心及諸善根皆如阿
耨多羅三藐三菩提相迴向須菩提善知方
便菩薩行般若波羅蜜修般若波羅蜜時不
作是念尸羅波羅蜜若増若減羼提波羅蜜
毘梨耶波羅蜜禪波羅蜜若増若減須菩提
善知方便菩薩行般若波羅蜜修般若波羅蜜
時不作是念般若波羅蜜若増若減作是念
般若波羅蜜但有名字修智慧時是念是心
是善根如阿耨多羅三藐三菩提相迴向
須菩提白佛言世尊何等是阿耨多羅三藐
三菩提須菩提阿耨多羅三藐三菩提者即
是如如無増減若菩薩常行應如念即近阿
耨多羅三藐三菩提如是須菩提不可説義
雖無増減而不退諸念不退諸波羅蜜菩薩
以是行則近阿耨多羅三藐三菩提而亦不
退菩薩之行作是念者得近阿耨多羅三藐
三菩提世尊菩薩前心近阿耨多羅三藐三
菩提後心近阿耨多羅三藐三菩提世尊前
心後心各各不倶後心前心亦各不倶世尊
若前心後心不倶者菩薩諸善根云何得増
長須菩提於意云何如然燈時爲初焔燒炷
爲後焔燒世尊非初焔燒亦不離初焔非
後焔燒亦不離後焔須菩提於意云何是炷
燃不世尊是炷實燃須菩提菩薩亦如是
非初心得阿耨多羅三藐三菩提亦不離初
心非後心得阿耨多羅三藐三菩提亦不離
後心得世尊是因縁法甚深菩薩非初心得
阿耨多羅三藐三菩提亦不離初心得非後
心得阿耨多羅三藐三菩提亦不離後心而
得阿耨多羅三藐三菩提須菩提於意云何
若心已滅是心更生不不也世尊須菩提於
意云何若心生是滅相不世尊是滅相須菩
提於意云何是滅相法當滅不不也世尊須
菩提於意云何亦如是住如如住不世尊
亦如是住如如住須菩提若如是住如如住
者即是常耶不也世尊須菩提於意云何
是如甚深不世尊是如甚深須菩提於意云
何是如即是心不不也世尊須菩提離如是
心不不也世尊須菩提汝見如不不也世
尊須菩提於意云何若人如是行者是甚深
行不世尊若人如是行者是爲無處所行何
以故是人不行一切諸行須菩提若菩薩行
般若波羅蜜於何處行世尊於第一義中行
須菩提於意云何若菩薩於第一義中行是
人相行不不也世尊須菩提於意云何是菩
薩壞諸相不不也世尊須菩提於意云何
菩薩云何爲壞諸相世尊是菩薩不如是學
我行菩薩道於是身斷諸相若斷是諸相未
具足佛道當作聲聞世尊是菩薩大方便力
知是諸相過而不取無相爾時舍利弗語須
菩提若菩薩夢中修三解脱門空無相無作
増益般若波羅蜜不若晝日増益夢中亦應
増益何以故佛説晝夜夢中等無異故舍利
弗若菩薩修般若波羅蜜即有般若波羅蜜
是故夢中亦應増益般若波羅蜜舍利弗若
人夢中起業是業有果報不佛説一切法如
夢不應有果報若覺分別應有果報舍利弗
若人夢中殺生覺已分別我殺是快是業云
何須菩提無縁則無業無縁思不生如是舍
利弗無縁則無業無縁思不生有縁則有業
有縁則思生若心行於見聞覺知法中有心
受垢有心受淨是故舍利弗有因縁起業非
無因縁有因縁思生非無因縁舍利弗問須
菩提言若菩薩夢中布施迴向阿耨多羅三
藐三菩提是布施名爲迴向不舍利弗彌勒
菩薩今現在座佛授阿耨多羅三藐三菩提
記可以問之彌勒當答舍利弗即問彌勒菩
薩須菩提言是事彌勒當答彌勒菩薩語舍
利弗所言彌勒當答者舍利弗今以彌勒名
字答若以色答耶受想行識答耶若以色
空答耶受想行識空答耶是色空不能答受
想行識空不能答舍利弗我都不見是法能
有所答亦不見答者及所答人所用答法所
可答法我亦不見是法得受阿耨多羅三藐
三菩提記舍利弗語彌勒菩薩如所説法證
此法不彌勒言我不隨所説法證得舍利弗
作是念彌勒菩薩智惠甚深長夜行般若波
羅蜜故爾時佛知舍利弗心所念語舍利弗
言於意云何汝見是法以是法得阿羅漢不
不也世尊舍利弗菩薩亦如是行般若波羅
蜜有方便故不作是念是法受阿耨多羅三
藐三菩提記已受記今受記當受記若菩薩
如是行即是行般若波羅蜜不畏不得阿耨
多羅三藐三菩提我勤行精進必當得阿耨
多羅三藐三菩提舍利弗菩薩應常不驚不
怖若在惡獸之中不應驚怖何以故菩薩應
作是念我今若爲惡獸所噉我當施與願以
具足檀波羅蜜當近阿耨多羅三藐三菩提
我當如是勤行精進得阿耨多羅三藐三菩提
時世界之中無一切畜生道若菩薩在怨賊
中不應驚怖何以故菩薩法不應惜身命作
是念若有奪我命者是中不應生瞋恚願以
具足羼提波羅蜜當近阿耨多羅三藐三菩
提我應如是勤行精進得阿耨多羅三藐三
菩提時世界之中無有怨賊及諸寇惡若菩
薩在無水處不應驚怖作是念我應爲一切
衆生説法除渇若我渇乏命終應作是念是
衆生無福徳故在此無水之處我應如是勤
行精進得阿耨多羅三藐三菩提時世界之
中無水之處亦令衆生勤行精進修諸福徳
世界之中自然而有八功徳水復次舍利弗
若菩薩在飢饉之中不應驚怖作是念我應
如是勤行精進得阿耨多羅三藐三菩提時
世界之中無有如是飢饉之患具足快樂隨
意所須應念即至如忉利天上所念皆得若
菩薩如是不驚不怖當知是菩薩能得阿耨
多羅三藐三菩提復次舍利弗若菩薩在疾
疫處不應驚怖何以故是中無法可病故我
應如是勤行精進得阿耨多羅三藐三菩提
時世界之中一切衆生無有三病我當勤行
精進隨諸佛所行復次舍利弗菩薩若念阿
耨多羅三藐三菩提久乃可得不應驚怖何
以故世界前際已來如一念頃不應生久遠
想不應念前際是久遠前際雖爲久遠而與
一念相應如是舍利弗若菩薩久乃得阿耨
多羅三藐三菩提不應驚怖退沒
　　摩訶般若波羅蜜恒伽提婆品第十八
爾時會中有一女人字恒伽提婆從座而起
偏袒右肩右膝著地合掌向佛白佛言世尊
我於是事不驚不怖我於來世亦爲衆生演
説斯要即持金華散佛當佛頂上虚空中住
時佛微笑阿難從座起偏袒右肩右膝著地
合掌向佛白佛言世尊何因何縁而發微
笑諸佛常法不以無因縁而笑佛告阿難是
恒伽提婆女人當於來世星宿劫中而得成
佛號曰金花今轉女身得爲男子生阿閦佛
土於彼佛所常修梵行命終之後從一佛土
至一佛土常修梵行乃至得阿耨多羅三藐
三菩提不離諸佛譬如轉輪聖王從一觀至
一觀從生至終足不蹈地阿難此女亦如是
從一佛土至一佛土常修梵行乃至得阿耨
多羅三藐三菩提常不離佛阿難作是念爾
時菩薩衆會如諸佛會佛即知阿難心所念
告阿難言如是如是當知爾時菩薩衆會如
諸佛會阿難是金花佛聲聞入涅槃者無量
無邊不可計數其世界中無諸惡獸怨賊之
難亦無飢饉疾病之患阿難是金花佛得阿
耨多羅三藐三菩提時無如是等怖畏之難
阿難白佛言世尊是女人於何處初種阿耨
多羅三藐三菩提善根阿難是女人於燃燈
佛所初種善根以是善根迴向阿耨多羅三
藐三菩提亦持金華散燃燈佛求阿耨多羅
三藐三菩提阿難爾時我以五莖華散燃燈
佛求阿耨多羅三藐三菩提燃燈佛知我善
根淳淑即授我阿耨多羅三藐三菩提記時
此女人聞我受記即發願言我亦如是於未
來世當得受記如今是人得受阿耨多羅三
藐三菩提記阿難是人於燃燈佛所初種善
根發阿耨多羅三藐三菩提心阿難白佛言
世尊是人則爲久習阿耨多羅三藐三菩提
行佛言如是阿難是人久習阿耨多羅三藐
三菩提行爾時須菩提白佛言世尊若菩薩
欲行般若波羅蜜云何應習空云何應入空
三昧佛告須菩提菩薩行般若波羅蜜應觀
色空應觀受想行識空應以不散心觀法無
所見亦無所證須菩提言世尊如佛所説菩
薩不應證空云何菩薩入空三昧而不證空
須菩提若菩薩具足觀空本已生心但觀空
而不證空我當學空今是學時非是證時不
深攝心繋於縁中爾時菩薩不退助道法亦
不盡漏何以故是菩薩有大智慧深善根故
能作是念今是學時非是證時我爲得般若
波羅蜜故須菩提譬如人勇健多力難可傾
動容儀端正人所愛敬善解兵法器仗精鋭
六十四能皆悉具足於餘伎術無不錬解
爲人愛念凡有所作皆得成辦以是利故多
所饒益衆咸宗敬倍復歡喜是人有小因縁
扶侍父母携將妻子經過險道艱難之處安
隱勸喩父母妻子令無恐怖作是言此路雖
險多有怨賊必得安隱無他躓頓其人智力
成就前無敵故能令父母妻子免此衆難得
到城邑聚落村舍無所傷失心大歡喜於諸
怨賊不生惡心何以故是人一切伎術無不
錬解於險道中化作人衆多於怨賊又所執
持器仗精鋭彼諸怨賊皆自退散是故此人
敢能自必安隱無患如是如是須菩提菩薩
縁一切衆生繋心慈三昧過諸結使及助結
使法過諸魔及助魔者過聲聞辟支佛地住
空三昧而不盡漏須菩提爾時菩薩行空解
脱門而不證無相亦不墮有相譬如鳥飛虚
空而不墮落行於虚空而不住空須菩提菩
薩亦如是若行空學空行無相學無相行無
作學無作未具足諸佛法而不墮空無相無
作譬如工射之人善於射法仰射虚空箭箭
相拄隨意久近能令不墮如是須菩提菩薩
行般若波羅蜜方便所護故不證第一實際
爲欲成就阿耨多羅三藐三菩提善根故成
就阿耨多羅三藐三菩提時乃證第一實際
是故須菩提菩薩行般若波羅蜜應如是思
惟諸法實相而不取證須菩提白佛言世尊
菩薩所爲甚難最爲希有能如是學亦不取
證佛告須菩提是菩薩不捨一切衆生故發
如是大願須菩提若菩薩生如是心我不應
捨一切衆生應當度之即入空三昧解脱門
無相無作三昧解脱門是時菩薩不中道證
實際何以故是菩薩爲方便所護故復次須
菩提菩薩若欲入如是深定所謂空三昧解
脱門無相無作三昧解脱門是菩薩先應作
是念衆生長夜著衆生相著有所得我得阿
耨多羅三藐三菩提當斷是諸見而爲説法
即入空三昧解脱門是菩薩以是心及先方
便力故不中道證實際亦不失慈悲喜捨三
昧何以故是菩薩成就方便力故倍復増長
善法諸根通利亦得増益菩薩諸力諸覺復
次須菩提菩薩作是念衆生長夜行於我相
我得阿耨多羅三藐三菩提當斷是相而爲
説法即入無相三昧解脱門是菩薩以是心
及先方便力故不中道證實際亦不失慈悲
喜捨三昧何以故是菩薩成就方便力故倍
復増長諸善法善根通利亦得増益菩薩諸
力諸覺復次須菩提菩薩作是念衆生長夜
行常想樂想淨想我想以是想有所作我得
阿耨多羅三藐三菩提斷是常想樂想淨想
我想而爲説法是法無常非是常是苦非樂
不淨非淨無我非我以是心及先方便力
雖未得佛三昧未具足佛法未證阿耨多羅三
藐三菩提而能入無作三昧解脱門不中道
證實際復次須菩提菩薩作如是念衆生長
夜行有所得今亦行有所得先行有相今亦
行有相先行顛倒今亦行顛倒先行和合相
今亦行和合相先行虚妄相今亦行虚妄相
先行邪見今亦行邪見我當勤行精進得阿
耨多羅三藐三菩提爲斷衆生如是諸相而
爲説法除此諸過須菩提菩薩如是念一切
衆生是以心及先方便力故觀深法相若
空若無相無作無起無生無所有須菩提菩
薩成就如是智慧若住三界若墮作起法者
無有是處復次須菩提菩薩欲得阿耨多羅
三藐三菩提應問餘菩薩於是諸法應云何
學云何生心入空不證空入無相無作無起
無生無所有不證無所有而能修習般若波
羅蜜菩薩若如是答但應念空念無相無作
無起無生無所有不教先心不説先心當知
是菩薩於過去佛未得受阿耨多羅三藐三
菩提記未住阿毘跋致地何以故是菩薩不
能説阿毘跋致菩薩不共相不能正示正答
當知是菩薩未到阿毘跋致地世尊云何知
是阿毘跋致須菩提若菩薩若聞若不聞能
如是正答當知是爲阿毘跋致世尊以是
因縁故衆生多行菩提少能如是正答者須
菩提少有菩薩能得阿毘跋致記者若得受
記則能如是正答當知是菩薩善根明淨當
知是菩薩一切世間天人阿修羅所不能及
摩訶般若波羅蜜阿毘跋致覺魔品第十九
佛告須菩提若菩薩摩訶薩乃至夢中不貪
著三界及聲聞辟支佛地觀一切法如夢而
不取證須菩提當知是阿毘跋致菩薩相復
次須菩提若菩薩夢中見佛處在大衆高座
上坐無數百千萬比丘及無數百千萬億大
衆恭敬圍遶而爲説法須菩提當知是阿毘
跋致菩薩相復次須菩提菩薩夢中自見其
身在於虚空爲大衆説法見身大光覺已作
是念我知三界如夢必當應得阿耨多羅三
藐三菩提而爲衆生説如是法須菩提當知
是阿毘跋致菩薩相復次須菩提云何當知
菩薩得阿耨多羅三藐三菩提時其世界中
一切皆無三惡道名須菩提若菩薩夢中見
畜生作是願我當勤行精進得阿耨多羅三
藐三菩提時其世界中一切皆無三惡道名
須菩提當知是阿毘跋致菩薩相復次須菩
提菩薩若見城郭火起即作是念如我夢中
所見相貌菩薩成就如是相貌當知是阿毘
跋致菩薩若我有是相貌作阿毘跋致者　以
此實語力故此城郭火今當滅盡若火滅盡
當知是菩薩已於先佛得受阿耨多羅三藐
三菩提記若火不滅當知是菩薩未得受記
若是火燒一家置一家燒一里置一里須菩
提當知是衆生有破法重罪是破法餘殃今
世現受須菩提以是因縁當知是阿毘跋致
菩薩相復次須菩提今當更説阿毘跋致菩
薩相貌須菩提若男若女爲鬼所著菩薩於
此應作是念若我已於先佛得受阿耨多羅
三藐三菩提記深心欲得阿耨多羅三藐三
菩提若我所行清淨離聲聞辟支佛心必當
應得阿耨多羅三藐三菩提非不應得於今
現在十方無量阿僧祇佛是諸佛無所不知
無所不見無所不得無所不證若諸佛知我
深心者必當得阿耨多羅三藐三菩提以此
實語力故今是男女爲非人所持者非人當
疾去若是菩薩説是語時非人不去者當知
是菩薩先佛未與授阿耨多羅三藐三菩提
記須菩提若菩薩説是語時非人去者當知
是菩薩已於先佛得受阿耨多羅三藐三菩
提記復次須菩提有菩薩未得受記而作誓
願若我已於先佛得受記者非人今當捨是
人去惡魔即便來至其所令非人去何以故
惡魔威力勝非人故非人即去菩薩於此便
自念言是我力故非人遠去而不能知惡魔
之力以是事故輕蔑惡賤諸餘菩薩我於先
佛已得受記是諸人等於先佛所未受阿耨
多羅三藐三菩提記以是因縁増長憍慢以憍
慢因縁故遠離薩婆若佛無上智慧是菩薩
以少因縁生於憍慢當知是爲無有方便必
墮二地若聲聞地若辟支佛地如是須菩提
以是誓願因縁起於魔事菩薩於此若不親
近善知識者爲魔所縛轉更牢固須菩提當
知是爲菩薩魔事復次須菩提惡魔欲以名
字因縁壞亂菩薩作種種形至菩薩所而作
是言汝善男子諸佛已與汝受阿耨多羅三
藐三菩提記汝今字是父母字是兄弟姉妹知
識字是乃至七世父母皆説其名字汝生某
國某城某聚落某家若是人性行柔和便説
其先世性行柔和若其性急亦復説其先世
性急若是人受阿練若法若乞食若著納衣
若食後不飮漿若一坐食若節量食若住死
屍間若坐空地若坐樹下若常坐不臥若隨
敷坐若少欲知足遠離若不受塗脚油若樂
少語少論惡魔亦説其先世受阿練若法乃
至樂少語少論汝今世有頭陀功徳先世亦
有頭陀功徳是菩薩聞説如上名字及説頭
陀功徳以是因縁故憍慢心生即時惡魔復
作是言汝於過去已受阿耨多羅三藐三菩提
記何以故阿毘跋致功徳相貌汝今有之須
菩提我所説阿毘跋致菩薩眞實相貌是人
無有須菩提當知是菩薩爲魔所著何以故
阿毘跋致菩薩相貌是人無有但聞惡魔所
説名字則便輕賤諸餘菩薩須菩提當知是
菩薩因名字故起於魔事復次須菩提復有
菩薩因名字故起於魔事所謂魔至其所作
是言汝於先佛得受阿耨多羅三藐三菩提
記汝作佛時名號如是是菩薩本所願名號
同魔所説無智無方便故便作是念我得阿
耨多羅三藐三菩提時所願名號是比丘所
説同我本願便隨惡魔所著比丘信受其語
但以名字因縁故則便輕賤諸餘菩薩須菩
提我所説眞實阿毘跋致菩薩相貌是人無
有以輕慢因縁故遠離薩婆若佛無上智慧
是菩薩若離方便及善知識遇惡知識當墮
二地若聲聞地若辟支佛地須菩提若是菩
薩即於此身悔先諸心遠離聲聞辟支佛地
當久在生死乃復還因般若波羅蜜得阿耨
多羅三藐三菩提何以故是諸心罪重故譬
如比丘犯四重禁若一若二則非沙門非釋
種子是菩薩以名字輕餘菩薩故其所獲罪
重於四禁須菩提置是四禁如是之罪重於
五逆所謂以名字故生憍慢心須菩提以是
名字因縁起此微細魔事菩薩應當覺之覺
已遠離
復次須菩提惡魔見菩薩有遠離行便至其
所作是言善男子遠離行者如來常所稱讃
須菩提我不説菩薩遠離在於阿練若處空
閑處山間樹下曠絶之處世尊若阿練若處
空閑處山間樹下曠絶之處不名遠離者更
有何等遠離須菩提若菩薩遠離聲聞辟支
佛心如是遠離若近聚落亦名遠離若在阿
練若處空閑處山間樹下曠絶之處亦名遠
離須菩提如是遠離我所聽許若菩薩晝夜
修行如是遠離若近聚落亦名遠離若在阿
練若處空閑處山間樹下曠絶之處亦名遠
離須菩提若惡魔所稱讃遠離阿練若處空
閑處山間樹下曠絶之處是菩薩雖有如是
遠離而不遠離聲聞辟支佛心不修般若波
羅蜜不爲具足一切智慧是則名爲雜糅行
者是菩薩行是遠離則不清淨輕餘菩薩近
聚落住心清淨者遠離聲聞辟支佛心者不
雜惡不善法得諸禪定背捨三昧諸神通力
通達般若波羅蜜者是無方便菩薩雖在百
由旬空曠之處但有鳥獸寇賊惡鬼所行處
住若百千萬億歳若過是數而不能知眞遠
離相遠於眞遠離不知深心發阿耨多羅三藐
三菩提心如是菩薩亦名憒閙行者若貪著
依止如是遠離是則不能令我心喜何以故
我所聽許遠離行中不見是人是人無有
如是遠離須菩提復有惡魔到菩薩所住虚
空中作是言善哉善哉汝所行者是眞遠離
佛所稱讃以是遠離汝當疾得阿耨多羅三
藐三菩提是菩薩從遠離所來至聚落見餘
比丘求佛道者心性和柔便生輕慢汝是憒
閙行者須菩提是菩薩以憒閙爲眞遠離以
眞遠離爲憒閙如是説其過惡不生恭敬心
應恭敬而反輕慢應輕慢而反恭敬作是念
我見非人念我而來助我而來佛所聽許眞
遠離行我則行之汝近聚落誰當念汝誰當
助汝作是念已輕餘菩薩清淨行者須菩提
當知是人是菩薩旃陀羅當知是人汚餘菩
薩臭穢不淨當知是人是似像菩薩當知是
人一切世間天人之大賊沙門形賊須菩提
求佛道者不應親近如是之人何以故如是
人等名爲増上慢者須菩提若菩薩愛惜薩
婆若愛惜阿耨多羅三藐三菩提深心欲得
阿耨多羅三藐三菩提欲得利益一切衆生
不應親近如是等人求佛道者常求己利常
應厭離怖畏三界於此人中當生慈悲喜捨
之心我當如是懃行精進得阿耨多羅三藐
三菩提時無如是惡若其起者當疾除滅須
菩提如是行者是爲菩薩智慧之力
小品般若經卷第七

小品般若波羅蜜經卷第八
　後秦龜茲國三藏鳩摩羅什譯　
　　深心求菩提品第二十
佛告須菩提若菩薩欲得阿耨多羅三藐三
菩提應當親近善知識須菩提白佛言世尊
何等是菩薩善知識佛告須菩提諸佛世尊
是菩薩善知識何以故能教菩薩令入般若
波羅蜜故須菩提是名菩薩善知識復次須
菩提六波羅蜜是菩薩善知識六波羅蜜是
菩薩大師六波羅蜜是菩薩道六波羅蜜是
菩薩光明六波羅蜜是菩薩炬須菩提過去
諸佛皆從六波羅蜜生未來諸佛皆從六波
羅蜜生現在十方無量阿僧祇世界諸佛皆
從六波羅蜜生又三世諸佛薩婆若皆從六
波羅蜜生何以故諸佛行六波羅蜜以四
攝法攝取衆生所謂布施愛語利益同事得
阿耨多羅三藐三菩提須菩提是故當知六波
羅蜜是大師是父是母是舍是歸是洲是救
是究竟道六波羅蜜利益一切衆生是故
菩薩欲自深智明了不隨他語不信他法
若欲斷一切衆生疑應當學是般若波羅蜜
世尊又何等相是般若波羅蜜須菩提無
礙相是般若波羅蜜世尊頗有因縁如般若
波羅蜜無礙相一切法亦無礙相耶有須菩
提如般若波羅蜜無礙相一切法亦無礙相
何以故須菩提一切法離相一切法空相是故
須菩提當知般若波羅蜜亦離相空相一切
法亦離相空相世尊若一切法離相空相
云何衆生有垢有淨何以故離相法無垢無
淨空相法無垢無淨離相法空相法不能得
阿耨多羅三藐三菩提離離相離空相更無
有法能得阿耨多羅三藐三菩提世尊我今
云何當知是義須菩提我還問汝隨意答
我須菩提於意云何衆生長夜著我我所不
如是如是世尊衆生長夜著我我所須菩提
於意云何我我所空不世尊我我所空須菩
提於意云何衆生以我我所往來生死不如
是如是世尊衆生以我我所故往來生死須
菩提如是衆生名爲有垢隨衆生所受所
著故是中實無有垢亦無受垢者須菩提若
不受一切法則無我無我所是名爲淨是中
實無有淨亦無有受淨者菩薩如是行名爲
行般若波羅蜜世尊若菩薩如是行則不行
色不行受想行識若菩薩如是行者一切世
間天人阿修羅不能降伏世尊菩薩如是行
者勝一切聲聞辟支佛所行住無勝處世
尊無勝菩薩晝夜行是應般若波羅蜜念近
於阿耨多羅三藐三菩提疾得阿耨多羅三
藐三菩提佛告須菩提於意云何假令閻
浮提所有衆生一時皆得人身發阿耨多羅
三藐三菩提心發心已盡形布施以是布
施迴向阿耨多羅三藐三菩提須菩提於意
云何是人以是因縁得福多不須菩提言
甚多世尊佛言若菩薩乃至一日行應般
若波羅蜜念其福勝彼隨喜菩薩行應般
若波羅蜜念能爲一切衆生而作福田何以
故唯除諸佛其餘衆生無如是深慈心如
菩薩摩訶薩諸菩薩因般若波羅蜜能生如
是慧以是慧見一切衆生受諸苦惱如被刑
戮菩薩即得大悲之心得大悲已以天眼
觀諸衆生見無量衆生有無間罪墮於諸難
即生憐愍之心不住是相亦不住餘相須菩
提是名諸菩薩大智光明行是道者則爲一
切衆生福田而不退轉阿耨多羅三藐三菩
提所受供養衣服飮食臥具醫藥所須之物
一心修習般若波羅蜜故能淨報施恩亦
近薩婆若是故菩薩若欲不空食國中施若
欲利益一切衆生若欲示一切衆生正道若
欲解一切衆生牢獄繋縛若欲與一切衆生
慧眼常應修行應般若波羅蜜念若行應般
若波羅蜜念是菩薩有所言説亦與般若
波羅蜜相應何以故是菩薩有所言説皆
隨順般若波羅蜜念有所念亦隨順言説菩
薩常應如是晝夜念般若波羅蜜須菩提
譬如人得未曾有寶得已大喜而復還失
以是因縁憂愁苦惱其心常念我今如何失
此大寶須菩提菩薩亦如是大寶者是般
若波羅蜜菩薩得是已常應以應薩婆若
心念般若波羅蜜須菩提白佛言世尊若一
切念從來已來性常離者云何説言不應離
是應般若波羅蜜念須菩提若菩薩能如是
知即不離般若波羅蜜何以故般若波羅蜜
空是中無有退失世尊若般若波羅蜜空
菩薩云何以般若波羅蜜而得増長云何亦
得近於阿耨多羅三藐三菩提須菩提菩薩
行般若波羅蜜亦無増無減須菩提若菩薩
聞是説不驚不怖不沒不退當知是菩薩行
般若波羅蜜世尊般若波羅蜜空相是行
般若波羅蜜不不也須菩提世尊離般若波
羅蜜更有法行般若波羅蜜不不也須菩提
世尊空可行空不不也須菩提世尊離空可
行空不不也須菩提世尊行色是行般若波
羅蜜不不也須菩提世尊行受想行識是行
般若波羅蜜不不也須菩提世尊離色有法
可行般若波羅蜜不不也須菩提世尊離受
想行識有法可行般若波羅蜜不不也須菩
提世尊菩薩云何行名爲行般若波羅蜜須
菩提於意云何汝見有法行般若波羅蜜不
不也世尊須菩提汝見般若波羅蜜法是菩
薩行處不不也世尊須菩提於意云何汝所
不見法頗有生不不也世尊須菩提是名諸
佛無生法忍菩薩能成就如是忍者當得受
阿耨多羅三藐三菩提記須菩提是名諸佛
無所畏道菩薩行是道修習親近若當不
得佛無上智大智自然智一切智如來智無
有是處世尊一切法無生以是得受阿耨多
羅三藐三菩提記不不也須菩提世尊今云
何名爲得受阿耨多羅三藐三菩提記須菩
提於意云何汝見有法受阿耨多羅三藐三
菩提記不不也世尊我不見有法受阿耨多
羅三藐三菩提記亦不見所用法亦不見
所得法須菩提如是一切法不可得不應
作是言是法可得是所用法可得
爾時釋提桓因在大會中白佛言世尊般若
波羅蜜甚深難見難解畢竟離故若人聞是
般若波羅蜜書寫受持讀誦當知是人福徳
不少憍尸迦於意云何假令閻浮提所有衆
生成就十善道其所得福不如是人聞
是般若波羅蜜書寫受持讀誦百分不及一
百千萬億分不及一乃至算數譬喩所不能
及時有一比丘語釋提桓因言憍尸迦如
是善男子善女人勝於仁者釋提桓因言此
人一發心頃尚勝於我何況得聞般若波羅
蜜書寫受持讀誦如所説行是人於一切世
間天人阿修羅中最爲殊勝菩薩行般若波
羅蜜不但勝於一切世間天人阿修羅亦勝
須陀洹斯陀含阿那含阿羅漢辟支佛菩薩
行般若波羅蜜不但勝須陀洹乃至辟支佛
亦勝菩薩離般若波羅蜜無方便行檀波羅
蜜不但勝離般若波羅蜜無方便行檀波羅
蜜亦勝離般若波羅蜜無方便行尸羅波羅
蜜羼提波羅蜜毘梨耶波羅蜜禪波羅蜜如
是菩薩最爲殊勝若菩薩隨般若波羅蜜所
説行者皆勝一切世間天人阿修羅一切世
間天人阿修羅皆應恭敬供養若菩薩行隨
般若波羅蜜所教行者是菩薩不斷一切種
智是菩薩近阿耨多羅三藐三菩提是菩薩
必坐道場是菩薩拯濟沒溺生死衆生菩薩
如是學名爲學般若波羅蜜如是學名爲不
學聲聞辟支佛若菩薩如是學時四天王持
四鉢至其所作是言善男子汝疾學得阿
耨多羅三藐三菩提坐道場時我等當奉此
四鉢世尊我亦自往問訊何況餘諸天子菩
薩學般若波羅蜜者諸佛常共護念世間衆
生種種苦惱是菩薩能隨行般若波羅蜜故
無是諸苦世尊是菩薩現世功徳爾時阿難
作是念是釋提桓因自以智慧力如是説
耶爲是佛神力釋提桓因知阿難心所念
語阿難言皆是佛神力佛告阿難如是如是
阿難如釋提桓因所説皆是佛神力阿難菩
薩學般若波羅蜜修習般若波羅蜜時三千
大千世界諸魔皆生疑惑是菩薩爲當中道
證實際墮聲聞辟支佛地爲當直至阿耨多
羅三藐三菩提
　　摩訶般若波羅蜜恭敬菩薩品第二十一
佛告阿難若菩薩不離般若波羅蜜行爾時
惡魔憂惱如箭入心放大雨雹雷電霹靂
欲令菩薩驚怖毛竪其心退沒於阿耨多羅三
藐三菩提乃至一念錯亂阿難惡魔不必普
欲惱亂一切菩薩世尊何等菩薩爲惡魔所
亂阿難有菩薩先世聞説深般若波羅蜜不
能信受如是之人惡魔惱亂而得其便復次
阿難若菩薩聞深般若波羅蜜時心生疑惑
有是深般若波羅蜜耶無耶阿難如是菩薩
亦爲惡魔之所得便復次阿難有菩薩離善
知識爲惡知識所得是人不聞深般若波羅
蜜中義以不聞故不知不見云何應行般若
波羅蜜云何應修般若波羅蜜阿難是人亦
爲惡魔得便復次阿難若菩薩受持邪法是
人亦爲惡魔得便惡魔作是念是人助我亦
令餘人助我亦能滿我所願阿難是人亦
爲惡魔得便復次阿難菩薩云何爲惡魔得
便若菩薩聞深般若波羅蜜語餘菩薩言是
般若波羅蜜甚深我等猶尚不能得底汝等
何用聞爲是人亦爲惡魔得便阿難若菩薩
輕餘菩薩言我是遠離行者汝等無此功
徳爾時惡魔甚大歡喜踊躍阿難若有衆
菩薩爲惡魔稱其名字得是名字故輕餘
清淨善心菩薩是等無有阿毘跋致菩薩功
徳相貌而假託阿毘跋致功徳増長煩惱
自高其身而下他人作是言我有所功徳
汝無是事爾時惡魔即大歡喜作是念我
之宮殿則爲不空増益地獄餓鬼畜生惡魔
加其神力故是人所語人皆信受信受已
隨所見學隨所説行隨所見學隨所説行已
亦復増益煩惱如是人等以顛倒心故所
起身口意業果報皆苦以是因縁故増益地
獄餓鬼畜生阿難惡魔見是利益亦大歡喜
阿難若求佛道者與聲聞人共諍惡魔復
作是念是人雖遠離薩婆若而不大遠阿難
若菩薩共菩薩諍惡魔即大歡喜作是念是
人兩離薩婆若遠阿難若不得受記菩薩
瞋恨受記者而共諍競惡口罵詈若愛惜薩
婆若隨其起念一念却一劫爾乃還得發大
莊嚴阿難白佛言世尊如是罪者可得悔
不要當畢其隨念劫數爾乃還得發大莊嚴
佛言有出我説菩薩聲聞皆有出罪法不
説無出阿難若菩薩共菩薩諍惡口罵詈不
相悔謝結恨在心我不説此人有出罪法是
人若愛惜薩婆若畢其隨念劫數亦復還得
發大莊嚴阿難若菩薩共菩薩諍惡口罵詈
即相悔謝後不復作作是念我應謙下一切
衆生我若瞋諍加報於人則爲大失我應當
爲一切衆生而作橋梁我尚不應輕汝他人
何況加報應如聾瘂不應自壞深心我得
阿耨多羅三藐三菩提時當度是等云何加
忿自起瞋礙阿難求菩薩道者於聲聞人
乃至不應生於瞋礙阿難白佛言世尊菩
薩與菩薩共住其法云何佛言相視當如佛




想是我大師同載一乘共一道行如彼所學
我亦應學彼若雜行非我所學若彼清淨
學應薩婆若念我亦應學菩薩若如是學是
名同學爾時須菩提白佛言世尊若菩薩爲
盡學則學薩婆若爲無生學爲離學爲滅學
則學薩婆若佛告須菩提如汝所説菩薩
爲盡學則學薩婆若爲無生學爲離學爲滅
學則學薩婆若者須菩提於意云何如來以
如得名如來是如非盡非離非滅耶如是世
尊須菩提如是學者名爲學薩婆若學薩婆
若爲學般若波羅蜜學佛地十力四無所畏
十八不共法須菩提菩薩如是學者則到諸
學彼岸如是學者魔若魔民不能降伏如
是學者疾得阿毘跋致如是學者疾坐道場
如是學者學自行處如是學者學救護法如
是學者學大慈大悲如是學者學三轉十二
相法輪如是學者學度衆生如是學者學不
斷佛種如是學者學開甘露門須菩提凡夫
下劣不能如是學欲調御一切衆生者能如
是學須菩提菩薩如是學者不墮地獄畜生
餓鬼不生邊地如是學者不生旃陀羅家不
生竹草作家不生除糞人家不生諸餘貧賤
之家須菩提菩薩如是學者不盲不瞎不睞
眼不痤短不聾唖不頑鈍不形殘身根具
足須菩提菩薩如是學者不奪他命不盜他
物不邪婬不妄語不兩舌不惡口不無益
語不貪嫉不瞋惱不邪見不邪命活不畜
邪見眷屬不畜破戒眷屬須菩提菩薩如是
學者不生長壽天何以故菩薩成就方便故
何等爲方便所謂從般若波羅蜜起雖能入
禪而不隨禪生須菩提菩薩如是學者得
佛清淨力清淨無畏世尊若一切法本淨相
者菩薩復得何等清淨法佛言如是如是須
菩提一切法本清淨相菩薩於是本淨相法
中行般若波羅蜜不驚不怖不沒不退是名
清淨般若波羅蜜須菩提凡夫不知不見一
切法本清淨相是故菩薩發勤精進於是中
學得清淨諸力諸無畏須菩提菩薩如是學
者悉能通達一切衆生心心所行須菩提譬
如少所地出閻浮檀金衆生聚中亦少能如
是學般若波羅蜜譬如衆生少有能起轉輪
王業多有能起諸小王業如是須菩提少有
衆生能行般若波羅蜜道多有發聲聞辟支
佛乘須菩提少有衆生能學阿耨多羅三藐
三菩提心者於學阿耨多羅三藐三菩提中
少能如説行者於如説行中少能隨學般若
波羅蜜者於隨學中少能得阿毘跋致者
是故須菩提菩薩欲在少中之少當學般若
波羅蜜修習般若波羅蜜
　　摩訶般若波羅蜜無慳煩惱品第二十二
佛告須菩提若菩薩如是學般若波羅蜜則
不生煩惱心不生慳心不生破戒心不生瞋
惱心不生懈怠心不生散亂心不生愚癡
心須菩提菩薩如是學皆攝諸波羅蜜須
菩提譬如六十二見皆攝在身見中須菩提
菩薩學般若波羅蜜時皆攝諸波羅蜜譬如
人死命根滅故諸根皆滅如是須菩提菩薩
學般若波羅蜜皆攝諸波羅蜜是故須菩提
菩薩若欲攝諸波羅蜜當學般若波羅蜜須
菩提菩薩學般若波羅蜜即於一切衆生
中最爲上首須菩提於意云何三千大千世
界衆生寧爲多不世尊閻浮提衆生尚多何
況三千大千世界須菩提是衆生皆爲菩
薩若有一人盡形壽供養衣服飮食臥具醫
藥須菩提於意云何是人以是因縁得福多
不甚多甚多世尊須菩提若有菩薩如彈指
頃修習般若波羅蜜福勝於彼如是須菩提
般若波羅蜜大利益諸菩薩能助阿耨多羅
三藐三菩提是故須菩提若菩薩欲得阿耨
多羅三藐三菩提欲於一切衆生中爲無上
者欲爲一切衆生作救護欲得具足佛法
欲得佛所行處欲得佛所遊戲欲得佛師子
吼欲得三千大千世界大會講法當學般若
波羅蜜須菩提我不見菩薩學般若波羅蜜
不得如是具足之利世尊是菩薩亦得具足
聲聞利耶須菩提菩薩亦學具足聲聞利
但不願住聲聞法中欲具足諸功徳必
皆能知但不於中住作是念我亦當説是
聲聞功徳教化衆生若菩薩如是學者能爲
一切世間天人阿修羅作福田於聲聞辟支
佛福田爲最殊勝菩薩如是學者得近薩婆
若不捨般若波羅蜜不離般若波羅蜜菩薩
如是行般若波羅蜜名爲不退於薩婆若遠
聲聞辟支佛地近阿耨多羅三藐三菩提是
菩薩若作是念此是般若波羅蜜是某般若
波羅蜜當得薩婆若如是亦分別即不行般
若波羅蜜若菩薩不分別般若波羅蜜不見
般若波羅蜜不言此是般若波羅蜜是某般
若波羅蜜當得薩婆若如是亦不見不聞不
覺不知即行般若波羅蜜爾時釋提桓因作
是念是菩薩行般若波羅蜜尚勝一切衆生
何況得阿耨多羅三藐三菩提若人樂聞般
若是人爲得大利壽命中最何況能發阿
耨多羅三藐三菩提心是人則爲世間之所
貪慕是人當得調御衆生爾時釋提桓因化
作曼陀羅華滿掬散佛上作是言世尊若
有人發阿耨多羅三藐三菩提心者願令具
足佛法具足薩婆若具足自然法具足無漏
法世尊我乃至不生一念欲使發阿耨多羅
三藐三菩提心者有退轉世尊我見生死之
中有諸苦惱不生一念欲使菩薩有退轉者
我亦爲阿耨多羅三藐三菩提當勤行精進
何以故是人等能發如是心則大利益一
切世間我自得度當度未度者我自得脱當
脱未脱者我自得安當安未安者我自滅度
當度未滅度者世尊若人於初發心菩薩隨
喜若於行六波羅蜜若於阿毘跋致若於一
生補處隨喜是人爲得幾所福徳憍尸迦須
彌山王尚可稱量是人隨喜福徳不可稱量
憍尸迦三千大千世界尚可稱量是人隨喜
福徳不可稱量釋提桓因白佛言世尊若人
不能於是諸心隨喜者則爲魔之所著當知
是爲魔之眷屬不能於是諸心隨喜者當
知是人於魔天命終來生此間何以故是諸
心皆能破諸魔事是人隨喜福徳應迴向阿
耨多羅三藐三菩提若人發阿耨多羅三藐
三菩提心者則爲不捨佛不捨法不捨僧以
是故應於是諸心而生隨喜如是如是憍尸
迦若人於是諸心隨喜當知是人疾得値
佛是人以是隨喜福徳善根故在所生處常
得供養恭敬尊重讃歎不聞諸惡音聲亦不
墮於諸惡道中常生天上何以故是人隨喜
爲欲利益無量無邊衆生故是隨喜心漸漸
増長能至阿耨多羅三藐三菩提是人得阿
耨多羅三藐三菩提時當滅度無量衆生
憍尸迦以是因縁當知是人於是諸心隨喜
者即是利益無量無邊衆生善根故隨喜須
菩提白佛言世尊是心如幻云何能得阿耨
多羅三藐三菩提須菩提於意云何汝見是
人心如幻不不也世尊我不見是心如幻
於意云何若不見是幻不見如幻心離幻離
如幻心更見有法可得阿耨多羅三藐三菩
提不不也世尊離幻離如幻心更不見法得
阿耨多羅三藐三菩提世尊若我不見異法
當説何法若有若無世尊若法畢竟離即不
在有無若法畢竟離是法不得阿耨多羅三
藐三菩提世尊無所有法亦不能得阿耨多
羅三藐三菩提是故般若波羅蜜畢竟離若
法畢竟離則不可修習如是法者不能生餘
法般若波羅蜜畢竟離故世尊般若波羅蜜
畢竟離云何能得阿耨多羅三藐三菩提阿
耨多羅三藐三菩提亦畢竟離云何以離得
離佛言善哉善哉須菩提般若波羅蜜畢
竟離阿耨多羅三藐三菩提亦畢竟離以是
因縁故能得阿耨多羅三藐三菩提須菩提
若般若波羅蜜非畢竟離者則非般若波羅
蜜如是須菩提亦不離般若波羅蜜得阿耨
多羅三藐三菩提亦不以離得離
小品般若經卷第八

小品般若波羅蜜經卷第九
　後秦龜茲國三藏鳩摩羅什譯　
　　稱揚菩薩品第二十三
爾時須菩提白佛言世尊菩薩行般若波羅
蜜即是行甚深義如是如是須菩提菩薩行
般若波羅蜜即是行甚深義須菩提菩薩所
爲甚難行甚深義而不證是義所謂若聲聞
地若辟支佛地世尊如我解佛所説義菩薩
所行不難何以故取證者不可得所用取證
法亦不可得所證法亦不可得若菩薩聞如
是説不驚不怖不沒不退當知是菩薩行般
若波羅蜜亦不見我行般若波羅蜜如是亦
不分別當知是菩薩近阿耨多羅三藐三菩
提遠離聲聞辟支佛地世尊譬如虚空不作
是念是遠是近何以故虚空無分別故世尊
般若波羅蜜亦如是不作是念聲聞辟支佛
地去我遠阿耨多羅三藐三菩提去我近何
以故般若波羅蜜無分別故世尊譬如幻所
化人不作是念幻師去我近觀者去我遠
何以故世尊幻所化人無分別故世尊般
若波羅蜜亦如是不作是念聲聞辟支佛地
去我遠阿耨多羅三藐三菩提去我近何以
故般若波羅蜜無分別故世尊譬如影不作
是念所因去我近餘事去我遠何以故影
無分別故世尊般若波羅蜜亦如是不作是
念聲聞辟支佛地去我遠阿耨多羅三藐三
菩提去我近何以故般若波羅蜜無分別故
世尊如如來無憎無愛般若波羅蜜亦如是
無憎無愛世尊如如來無諸分別般若波
羅蜜亦如是無諸分別世尊如如來所化
人不作是念聲聞辟支佛地去我遠阿耨多
羅三藐三菩提去我近何以故如來所化人
無分別故世尊般若波羅蜜亦如是不作
是念聲聞辟支佛地去我遠阿耨多羅三藐
三菩提去我近何以故般若波羅蜜無分別
故世尊如如來所化人隨事能作而無分別
世尊般若波羅蜜亦如是隨所修習皆能成
辦而無所分別世尊譬如工匠於機關木
人若男若女隨所爲事皆能成辦而無分別
世尊般若波羅蜜亦如是隨所修習皆能
成辦而無分別須菩提白佛言世尊菩薩行
般若波羅蜜即是行堅固義佛告須菩提菩
薩行般若波羅蜜即是行堅固義爾時欲界
諸天子作是念若人發阿耨多羅三藐三菩
提心能行如是深般若波羅蜜而不證實際
墮聲聞地若辟支佛地當知是菩薩所爲甚
難一切世間所應敬禮須菩提語諸天子菩
薩行深般若波羅蜜而不取證不足爲難若
菩薩爲無量無邊衆生故發大莊嚴而衆生
畢竟不可得所可度者不可得而能發心我
當度之爾乃爲難諸天子是人欲度衆生爲
欲度虚空何以故虚空離故衆生亦離是故
當知是菩薩所爲甚難無衆生而爲衆生發
大莊嚴如人與虚空共鬪佛説衆生不可得
衆生離故可度者亦離衆生離故色亦離
衆生離故受想行識亦離衆生離故一切法
亦離若菩薩聞如是説不驚不怖不沒不退
當知是爲行般若波羅蜜佛問須菩提菩薩
何因縁故不驚不怖不沒不退世尊空故不
沒無所有故不沒何以故沒者不可得沒法
亦不可得沒處亦不可得若菩薩聞如是説
不驚不怖不沒不退當知是爲行般若波羅
蜜須菩提菩薩如是行般若波羅蜜釋提桓
因與梵天王衆生主自在天王及諸天子皆
共敬禮須菩提不但釋提桓因梵天王衆生
主自在天王及諸天子敬禮是行般若波羅蜜
菩薩梵世諸天梵輔天梵衆天大梵天光天
少光天無量光天光音天淨天少淨天無量
淨天遍淨天無陰天福生天廣果天無廣
天無熱天妙見天善見天無小天上諸天
皆敬禮是行般若波羅蜜菩薩須菩提今現
在無量阿僧祇世界諸佛皆念是行般若波
羅蜜菩薩須菩提若菩薩行般若波羅蜜時
爲諸佛所念當知是菩薩即是阿毘跋致須
菩提假令如恒河沙等世界衆生皆作惡魔
一一化作爾所惡魔是諸惡魔皆不能壞是
行般若波羅蜜菩薩須菩提菩薩成就二法
惡魔不能壞何等二一者觀一切法空二者
不捨一切衆生菩薩成就是二法惡魔不能
壞須菩提復有二法惡魔不能壞何等二
一者隨説能行二者諸佛所念菩薩成就是
二法諸天皆來供養恭敬請問安慰善男子
汝行是行當疾得佛道汝行是行無救衆生
當爲作救無舍衆生當爲作舍無依衆生當
爲作依無洲衆生當爲作洲無究竟道衆生
當爲作究竟道無歸衆生當爲作歸無明
衆生爲作光明無趣衆生當爲作趣何以故
是菩薩行般若波羅蜜行成就是四功徳現
在十方無量無邊阿僧祇世界諸佛與比丘
僧圍繞説法時悉皆稱揚讃歎説其名字須
菩提譬如我今稱揚讃歎實相菩薩説其名
字及餘菩薩於阿閦佛所修行梵行不離是
般若波羅蜜行者如是須菩提今現在十方
諸佛亦皆稱揚讃歎説我國中諸菩薩名修
行梵行不離般若波羅蜜行者須菩提白佛
言世尊一切諸佛説法時普皆稱揚讃歎
諸菩薩不不也須菩提諸佛説法時有稱讃
者有不稱讃者須菩提諸佛説法時稱揚讃
歎諸阿毘跋致菩薩世尊未得阿毘跋致者
諸佛説法時亦皆稱揚讃歎不須菩提未得
阿毘跋致者諸佛亦有稱揚讃歎者何者是
能隨學阿閦佛爲菩薩時所行道者如是菩
薩雖未得阿毘跋致亦爲諸佛稱揚讃歎須
菩提有能隨學實相菩薩所行道者如是
菩薩雖未得阿毘跋致亦爲諸佛稱揚讃歎
復次須菩提有菩薩行般若波羅蜜信解一
切法無生而未得無生法忍信解一切法空
而於阿毘跋致地中未得自在能行一切法
寂滅相而未入阿毘跋致地須菩提菩薩如
是行者諸佛説法時亦皆稱揚讃歎未得阿
毘跋致而爲諸佛説法時稱揚讃歎者則離
聲聞辟支佛地近於佛地必得阿耨多羅三
藐三菩提記須菩提若菩薩行般若波羅蜜
諸佛説法時稱揚讃歎者當知是菩薩必至
阿毘跋致
　　摩訶般若波羅蜜囑累品第二十四
佛告須菩提若菩薩聞是甚深般若波羅蜜
信解不疑不悔不難是菩薩當於阿閦佛及
諸菩薩所聞深般若波羅蜜亦復信解須菩
提菩薩若能信解如佛所説般若波羅蜜是
人必至阿毘跋致須菩提若人但聞般若波
羅蜜尚得饒益何況信解如所説行當住薩
婆若須菩提白佛言世尊若離如更無法可
得誰當住薩婆若誰當得阿耨多羅三藐三
菩提誰當説法佛告須菩提汝所問離如
更無法可得誰當住薩婆若誰當得阿耨多
羅三藐三菩提誰當説法者如是如是須菩
提離如更無法住如中如尚不可得何況住
如者如不能得阿耨多羅三藐三菩提離如
亦不能得阿耨多羅三藐三菩提如無説法
者離如亦無説法者爾時釋提桓因白佛
言世尊無住如者無得阿耨多羅三藐三菩
提者無説法者而菩薩聞是深法不疑不悔
不難而欲得阿耨多羅三藐三菩提是爲甚
難須菩提語釋提桓因憍尸迦如所説菩薩
聞是深法不疑不悔不難欲得阿耨多羅三
藐三菩提是爲甚難者憍尸迦一切法空此
中誰當疑悔難者釋提桓因語須菩提如所
説者皆因於空而無所礙譬如仰射虚空箭
去無礙須菩提所説無礙亦如是爾時釋提
桓因白佛言世尊我如是説如是答爲隨如
來説隨法答不憍尸迦汝如是説如是答爲
隨如來説爲隨法答皆爲正答憍尸迦須菩
提所説皆因於空須菩提尚不能得般若波
羅蜜何況行般若波羅蜜者尚不得阿耨多
羅三藐三菩提何況得阿耨多羅三藐三菩
提者尚不得薩婆若何況得薩婆若者尚不
得如何況得如者尚不得無生何況得無生
者尚不得諸力何況得諸力者尚不得無所
畏何況得無所畏者尚不得法何況説法者
憍尸迦須菩提常樂遠離樂無所得行憍尸
迦是須菩提所行於菩薩所行百分不及一
百千萬億分不及一乃至算數譬喩所不能
及憍尸迦唯除如來所行菩薩行般若波羅
蜜於餘行中最大最勝最上最妙菩薩所行
亦於聲聞辟支佛所行最大最勝最上最妙
是故憍尸迦若人欲於一切衆生中最上者當
行菩薩所行般若波羅蜜爾時會中忉利諸
天子以天曼陀羅華散佛上六百比丘從座
而起偏袒右肩右膝著地合掌向佛佛神力
故花悉滿掬即以此華散佛上散已作是言
世尊我等皆當行是上行佛即微笑諸佛常
法若微笑時青黄赤白無量色光從口而出
是諸光明遍照無量無邊世界上至梵天還
遶身三匝從頂上入阿難即從座而起偏袒右
肩右膝著地合掌向佛白佛言世尊何因縁
故微笑諸佛不以無因縁而笑佛告阿難是
六百比丘當於星宿劫得成佛同號散花阿
難是諸如來比丘僧數悉皆同等壽命亦等
倶二萬劫彼諸比丘從是已後在所生處常
得出家其世界常雨五色好華是故阿難若
人欲行上行當行般若波羅蜜若菩薩欲行
如來行當行般若波羅蜜阿難若菩薩行般
若波羅蜜當知是人從人間命終若於兜率
天上命終來生人間何以故人中兜術天
上行般若波羅蜜易故阿難若菩薩行般
若波羅蜜信樂受持讀誦書寫書寫已以般
若波羅蜜示教利喜諸餘菩薩當知是人爲
如來所見當知是人於諸佛所種諸善根不
於弟子所種善根阿難若菩薩學般若波羅
蜜不驚不畏信樂受持讀誦如所説行當知
是人至現在佛所若有信般若波羅蜜不謗
不逆當知是人已供養諸佛阿難若人於佛
所種善根求阿羅漢辟支佛是善根不虚亦
不離般若波羅蜜是故阿難我今以般若波
羅蜜囑累於汝阿難我所説法唯除般若波
羅蜜有所受持若忘失其過尚少汝若受
持般若波羅蜜乃至忘失一句其過甚重是
故阿難我以般若波羅蜜囑累於汝汝所聞
受持皆應讀誦悉令通利善念在心當令章
句分明何以故般若波羅蜜是過去未來現
在諸佛法藏故阿難若人於今現在欲以
慈心恭敬供養我者是人當以是心供養般
若波羅蜜受持讀誦如所説行即是供養於
我阿難是人不但供養於我亦爲恭敬供養
過去未來現在諸佛阿難汝若愛重不捨於
我亦應如是愛重不捨般若波羅蜜乃至一
句愼莫忘失阿難我爲囑累般若波羅蜜因
縁故若於一劫百劫千萬億那由他劫乃至
如恒河沙等劫説不可盡阿難今但略説如
我今爲大師過去現在十方諸佛於一切世間
天人阿修羅中亦爲大師般若波羅蜜亦於
一切世間天人阿修羅中而作大師有如是
等無量因縁故我於一切世間天人阿修羅
中以般若波羅蜜囑累於汝佛告阿難若人
愛重佛愛重法愛重僧愛重過去未來現在
諸佛阿耨多羅三藐三菩提當以是愛重愛重
般若波羅蜜此則是我所用教化阿難若有
人受持讀誦般若波羅蜜當知是人則爲受
持過去未來現在諸佛阿耨多羅三藐三菩提
阿難般若波羅蜜欲斷絶時若欲護助者是
人則是護助過去未來現在諸佛阿耨多羅三
藐三菩提何以故阿難諸佛阿耨多羅三藐
三菩提皆從般若波羅蜜生阿難若過去諸
佛阿耨多羅三藐三菩提皆從般若波羅蜜生
未來諸佛阿耨多羅三藐三菩提亦從般若
波羅蜜生現在無量阿僧祇世界諸佛阿耨
多羅三藐三菩提亦從般若波羅蜜生是故
阿難若菩薩欲得阿耨多羅三藐三菩提當
善學六波羅蜜何以故阿難諸波羅蜜是諸
菩薩母能生諸佛若菩薩學是六波羅蜜當
得阿耨多羅三藐三菩提是故阿難我以六
波羅蜜重囑累汝何以故是六波羅蜜是諸
佛無盡法藏阿難汝若因小乘法爲小乘人
説三千大千世界衆生皆以是法證阿羅漢
汝爲弟子功徳蓋少不足言若以六波羅
蜜爲菩薩説汝爲弟子功徳具足我則喜
悦阿難若人以是小乘法教三千大千世界
衆生得阿羅漢證是諸布施持戒修善福徳
寧爲多不阿難言甚多世尊佛告阿難是福
雖多不如聲聞人爲菩薩説般若波羅蜜乃至
一日其福甚多阿難置此一日若從旦至食
時置從旦至食時乃至一漏刻頃置是一
漏刻頃乃至須臾爲菩薩説法是人於一
切聲聞辟支佛善根福徳不可相比若菩薩
如是行如是念於阿耨多羅三藐三菩提退
轉者無有是處
　　摩訶般若波羅蜜見阿閦佛品第二十五
佛説般若波羅蜜是時會中四衆比丘比丘
尼優婆塞優婆夷天龍夜叉乾闥婆阿修羅
迦樓羅緊那羅摩睺羅伽人非人等佛神力
故見阿閦佛在大會中恭敬圍繞而爲説法
如大海水不可移動時諸比丘皆阿羅漢諸
漏已盡無復煩惱心得自在及諸菩薩摩訶
薩其數無量佛攝神力大會四衆等皆不復
見阿閦如來及聲聞菩薩國界嚴飾佛告阿難
一切法亦如是不與眼作對如今阿閦佛及阿
羅漢諸菩薩衆皆不復現何以故法不見法
法不知法阿難一切法非知者非見者無作
者無貪著不分別故阿難一切法不可思議
猶如幻人一切法無受者不堅牢故菩薩如是
行者名爲行般若波羅蜜於法亦無所著菩
薩如是學者名爲學般若波羅蜜阿難若菩
薩欲到一切法彼岸當學般若波羅蜜何以
故　阿難　學般若波羅蜜於諸學中最爲第一
安樂利益諸世間故阿難如是學者無依止
者爲作依止如是學者諸佛所許諸佛所讃
諸佛如是學已能以足指震動三千大千世界
阿難諸佛學是般若波羅蜜於過去未來現
在一切法中得無礙知見阿難是故般若波
羅蜜最上最妙阿難若欲稱量般若波羅蜜
即是稱量虚空何以故是般若波羅蜜無量
故阿難我不説有般若波羅蜜有限有量
阿難名字章句語言有量般若波羅蜜無量
世尊何因縁故般若波羅蜜無量阿難般若
波羅蜜無盡故無量般若波羅蜜離故無量阿
難過去諸佛皆從般若波羅蜜出而般若波
羅蜜不盡未來諸佛皆從般若波羅蜜出而
般若波羅蜜不盡現在無量世界諸佛皆從
般若波羅蜜出而般若波羅蜜不盡是故般
若波羅蜜已不盡今不盡當不盡阿難若人
欲盡般若波羅蜜爲欲盡虚空爾時須菩提
作是念是事甚深我當問佛即白佛言世尊
般若波羅蜜無盡耶須菩提般若波羅蜜無
盡虚空無盡故般若波羅蜜無盡世尊應云
何出生般若波羅蜜須菩提色無盡故是生
般若波羅蜜受想行識無盡故是生般若波
羅蜜須菩提菩薩坐道場時如是觀一因縁
離於二邊是爲菩薩不共之法若菩薩如是
觀因縁法不墮聲聞辟支佛地疾近薩婆若
必得阿耨多羅三藐三菩提須菩提若諸菩
薩有退轉者不得如是念不知菩薩行般若
波羅蜜云何以無盡法觀十二因縁須菩提
若諸菩薩有退轉者不得如是方便之力須
菩提若諸菩薩不退轉者皆得如是方便之
力所謂菩薩行般若波羅蜜以如是無盡法
觀十二因縁若菩薩如是觀時不見諸法無因
縁生亦不見諸法常不見諸法作者受者須
菩提是名菩薩行般若波羅蜜時觀十二因
縁法須菩提若菩薩行般若波羅蜜時不見
色不見受想行識不見此佛世界不見彼佛
世界亦不見有法見此佛世界彼佛世界須
菩提若有菩薩能如是行般若波羅蜜是時
惡魔憂愁如箭入心譬如新喪父母甚大憂
毒菩薩亦如是行般若波羅蜜惡魔甚大憂
毒世尊但一惡魔愁毒三千世界惡魔皆
悉愁毒耶須菩提是諸惡魔皆悉憂毒各
於坐處不能自安須菩提菩薩如是行般若
波羅蜜一切世間天人阿修羅無能得便不
見有法可退者是故須菩提菩薩欲得阿耨
多羅三藐三菩提當如是行般若波羅蜜菩
薩如是行般若波羅蜜時則具足檀波羅蜜
尸羅波羅蜜羼提波羅蜜毘梨耶波羅蜜禪
波羅蜜菩薩行般若波羅蜜時則具足諸波
羅蜜亦能具足方便力是菩薩行般若波羅
蜜諸有所作生便能知是故須菩提菩薩欲
得方便力者當學般若波羅蜜當修般若波
羅蜜須菩提若菩薩行般若波羅蜜生般若
波羅蜜時應念現在無量無邊世界諸佛諸
佛薩婆若智皆從般若波羅蜜生菩薩如是
念時應如是思惟如十方諸佛所得諸法相
我亦當得須菩提菩薩行般若波羅蜜應生
如是念須菩提若菩薩能生如是念乃至彈
指頃勝於如恒河沙劫布施福徳何況一日
半日當知是菩薩必至阿毘跋致當知是菩
薩爲諸佛所念須菩提菩薩爲諸佛所念者
不生餘處必當立於阿耨多羅三藐三菩提
是菩薩終不墮三惡道常生好處不離諸佛
須菩提菩薩行般若波羅蜜生般若波羅蜜
乃至彈指頃得如是功徳何況一日若過一
日如香象菩薩今在阿閦佛所行菩薩道常
不離般若波羅蜜行説是法時諸比丘衆一
切大會天人阿修羅皆大歡喜
　　摩訶般若波羅蜜隨知品第二十六
佛告須菩提一切法無分別當知般若波羅
蜜亦如是一切法無壞當知般若波羅蜜亦
如是一切法但假名字當知般若波羅蜜亦如
是一切法以言説故有當知般若波羅蜜亦如
是又此言説無所有無處所當知般若波羅
蜜亦如是一切法虚假爲用當知般若波羅蜜
亦如是一切法無量當知般若波羅蜜亦如是
色無量當知般若波羅蜜亦如是受想行識
無量當知般若波羅蜜亦如是一切法無相
當知般若波羅蜜亦如是一切法通達相當知
般若波羅蜜亦如是一切法本來清淨當知般
若波羅蜜亦如是一切法無言説當知般若波
羅蜜亦如是一切法同於滅當知般若波羅
蜜亦如是一切法如涅槃當知般若波羅蜜
亦如是一切法不來不去無所生當知般若
波羅蜜亦如是一切法無彼我當知般若波
羅蜜亦如是賢聖畢竟清淨當知般若波羅
蜜亦如是捨一切檐當知般若波羅蜜亦如
是何以故色無形無處自性無故受想行識
無形無處自性無故一切法無熱當知般若
波羅蜜亦如是一切法無染無離當知般若
波羅蜜亦如是何以故色無所有故無染無
離受想行識無所有故無染無離一切法性
清淨當知般若波羅蜜亦如是一切法無繋
著當知般若波羅蜜亦如是一切法是菩提
覺以佛慧當知般若波羅蜜亦如是一切法
空無相無作當知般若波羅蜜亦如是一切
法是藥慈心爲首當知般若波羅蜜亦如是
一切法梵相慈相無過無恚當知般若波羅
蜜亦如是大海無邊當知般若波羅蜜亦如
是虚空無邊當知般若波羅蜜亦如是日照
無邊當知般若波羅蜜亦如是色離當知般
若波羅蜜亦如是受想行識離當知般若波
羅蜜亦如是一切音聲無邊當知般若波羅
蜜亦如是諸性無邊當知般若波羅蜜亦如
是集無量善法當知般若波羅蜜亦如是一
切法三昧無邊當知般若波羅蜜亦如是佛法
無邊當知般若波羅蜜亦如是法無邊當知
般若波羅蜜亦如是空無邊當知般若波羅
蜜亦如是心心數法無邊當知般若波羅蜜
亦如是諸心所行無邊當知般若波羅蜜亦
如是善法無量當知般若波羅蜜亦如是不
善法無量當知般若波羅蜜亦如是如師子
吼當知般若波羅蜜亦如是何以故色如大
海受想行識如大海色如虚空受想行識如
虚空色如須彌山莊嚴受想行識如須彌山
莊嚴色如日光受想行識如日光色如聲無
邊受想行識如聲無邊色如衆生性無邊受
想行識如衆生性無邊色如地受想行識如
地色如水受想行識如水色如火受想行識
如火色如風受想行識如風色如空種受
想行識如空種色離集善相受想行識離集
善相色離和合法受想行識離和合法色三
昧故無邊受想行識三昧故無邊色色離色
性色如是佛法受想行識識離識性識如是
佛法色相無邊受想行識相無邊色空無邊
受想行識空無邊色心所行故無邊受想行
識心所行故無邊色中善不善不可得受想
行識中善不善不可得色不可壞受想行識
不可壞色是師子吼受想行識是師子吼當
知般若波羅蜜亦如是
小品般若經卷第九

小品般若波羅蜜經卷第十
　後秦龜茲國三藏鳩摩羅什譯　
　　薩陀波崙品第二十七
佛告須菩提若菩薩欲求般若波羅蜜當如
薩陀波崙菩薩今在雷音威王佛所行菩薩道
須菩提白佛言世尊薩陀波崙菩薩云何求
般若波羅蜜佛告須菩提薩陀波崙菩薩本
求般若波羅蜜時不依世事不惜身命不貪
利養於空林中聞空中聲言善男子汝從是
東行當得聞般若波羅蜜行時莫念疲倦莫
念睡眠莫念飮食莫念晝夜莫念寒熱如是
諸事莫念莫觀亦莫思惟離諂曲心莫自高
身卑下他人當離一切衆生之相當離一切
利養名譽當離五蓋當離慳嫉亦莫分別内
法外法行時莫得左右顧視莫念前莫念後
莫念上莫念下莫念四維莫動色受想行識
何以故若動色受想行識則不行佛法行
於生死如是之人不能得般若波羅蜜薩陀
波崙報空中聲言當如教行何以故我爲一
切衆生作光明故集諸佛法空中聲言善哉
善哉善男子汝應信解空無相無作法應離
諸相離於有見離衆生見人見我見求般若
波羅蜜善男子應離惡知識親近善知識善
知識者能説空無相無作無生無滅法善男
子汝能如是不久得聞般若波羅蜜若從經
卷聞若從法師聞善男子汝所從聞般若波
羅蜜當於是人生大師想當知報恩應作是
念我所從聞般若波羅蜜則是我善知識我
得聞般若波羅蜜當不退於阿耨多羅三藐
三菩提不離諸佛不生無佛世界得離諸難
思惟如是功徳利故於法師所生大師想善
男子莫以世俗財利心故隨逐法師當以愛
重恭敬法故隨逐法師又善男子應覺魔事
惡魔或時爲説法者作諸因縁令受好妙色
聲香味觸説法者以方便力故受是五欲汝
於此中莫生不淨之心應作念言我不知
方便之力法師或爲利益衆生令種善根故
受用是法諸菩薩者無所障礙善男子汝於
爾時應觀諸法實相何等是諸法實相佛説
一切法無垢何以故一切法性空一切法無
我無衆生一切法如幻如夢如響如影如炎
善男子汝若如是觀諸法實相隨逐法師不
久當善知般若波羅蜜又善男子復應覺知
魔事若法師於求般若波羅蜜者心有嫌恨
而不顧録汝於此中不應憂惱但以愛重恭
敬法心隨逐法師勿生厭離須菩提薩陀
波崙菩薩受虚空中如是教已即便東行東
行不久復作是念我向者云何不問空中聲
東行遠近當從誰聞般若波羅蜜即住不行
憂愁啼哭作是念言我住於此若一日二日
乃至七日不念疲極不念睡眠不念飮食不
念晝夜不念寒熱要當得知我從誰聞般若
波羅蜜須菩提譬如有人唯有一子愛之甚
重一旦命終甚大憂惱唯懷憂惱無有餘
念須菩提薩陀波崙亦如是無有餘念但念
我當何時得聞般若波羅蜜須菩提薩陀波
崙菩薩如是憂愁啼哭時佛像在前立讃言
善哉善哉善男子過去諸佛本行菩薩道時
求般若波羅蜜亦如汝今是故善男子汝以
是勤行精進愛樂法故從是東行去此五百
由旬有城名衆香七寶合成其城七重縱廣
十二旬由皆以七寶多羅之樹周遍圍遶豐
樂安靜人民熾盛街巷相當端嚴如畫橋津
如地寛博清淨七重城上皆以閻浮檀金而爲
樓閣一一樓閣七寶行樹種種寶果其諸樓
閣次第皆以寶繩連綿寶鈴羅網以覆城上
風吹鈴聲其音和雅如作五樂甚可愛樂以
是音聲娯樂衆生其城四邊流池清淨冷煖
調適中有諸船七寶嚴飾是諸衆生宿業所
致娯樂遊戲諸池水中種種蓮華青黄赤白
衆雜好華香色具足遍滿其上三千大千
世界所有好華悉皆具有其城四邊有五百
園觀七寶莊嚴甚可愛樂一一園中有五百
池水池水各各縱廣十里皆以七寶雜色莊
嚴諸池水中皆有青黄赤白蓮花大如車輪
彌覆水上青色青光黄色黄光赤色赤光
白色白光諸池水中皆有鳧鴈鴛鴦異類衆
鳥是諸園觀池沼適無所屬皆是衆生宿業
果報長夜信樂深法行般若波羅蜜福徳所
致善男子衆香城中有大高臺曇無竭菩
薩宮舍在上其宮縱廣各五十里皆以七
寶校成雜色莊嚴其墻七重皆亦七寶七寶
行樹周匝圍遶其宮舍中有四圍觀常所娯
樂一名常喜二名無憂三名華飾四名香
飾一一園中有八池水一名爲賢二名賢上
三名歡喜四名喜上五名安隱六名多安隱
七名必定八名阿毘跋致諸池水邊面各一
寶黄金白銀琉瑠頗梨玫瑰爲底金沙布
上一一池側有八梯階種種寶物以爲梯橙
諸階陛間有閻浮檀金芭蕉之樹諸池水中
皆有青黄赤白蓮花遍覆其上鳧鴈鴛鴦孔
雀衆鳥鳴聲相和甚可愛樂諸池水邊皆生
花樹香樹風吹香華墮池水中其池成就八
功徳水香若栴檀色味具足曇無竭菩薩與
六萬八千婇女五欲具足共相娯樂及城中
男女倶入常喜等園賢等池中共相娯樂善
男子曇無竭菩薩與諸婇女遊戲娯樂已日
日三時説般若波羅蜜衆香城中男女大小
爲曇無竭菩薩於其城内多聚人處敷大法
座其座四足或以黄金或以白銀或以琉璃
或以頗梨敷以綩綖雜色茵蓐以迦尸白㲲
而覆其上座高五里施諸幃帳其地四邊散
五色華燒衆名香供養法故曇無竭菩薩於此
座上説般若波羅蜜善男子彼諸人衆如是
供養恭敬曇無竭菩薩爲聞般若波羅蜜故
於是大會百千萬衆諸天世人一處集會中有
聽者中有受者中有持者中有誦者中有書
者中有正觀者中有如説行者是諸衆生已
度惡道皆不退轉於阿耨多羅三藐三菩提
善男子汝從是去當於曇無竭菩薩所聞
般若波羅蜜曇無竭菩薩世世是汝善知識
示教利喜汝阿耨多羅三藐三菩提善男子
曇無竭菩薩本行菩薩道時求般若波羅蜜
亦如汝今今汝東行莫計晝夜不久當得聞
般若波羅蜜薩陀波崙菩薩心大歡喜譬如
有人爲毒箭所中更無餘念唯念何時當得
良醫拔出毒箭除我此苦如是薩陀波崙菩
薩無有餘念但念何時得見曇無竭菩薩爲
我説般若波羅蜜我聞般若波羅蜜斷諸有
見爾時薩陀波崙即於住處一切法中生
無決定想入諸三昧門所謂諸法性觀三
昧諸法不可得三昧破諸法無明三昧諸法
不異三昧諸法不壞三昧諸法照明三昧諸
法離闇三昧諸法不相續三昧諸法性不可得
三昧散華三昧不受諸身三昧離幻三昧如
鏡像三昧一切衆生語言三昧一切衆生歡
喜三昧隨一切善三昧種種語言字句莊嚴
三昧無畏三昧性常默然三昧無礙解脱
三昧離塵垢三昧名字語言莊嚴三昧一切
見三昧一切無礙際三昧如虚空三昧如金
剛三昧無負三昧得勝三昧轉眼三昧畢法
性三昧得安隱三昧師子吼三昧勝一切衆
生三昧離垢三昧無垢淨三昧華莊嚴三昧
隨堅實三昧出諸法得力無畏三昧通達諸
法三昧壞一切法印三昧無差別見三昧離
一切見三昧離一切闇三昧離一切相三昧
離一切著三昧離一切懈怠三昧深法照明
三昧善高三昧不可奪三昧破魔三昧生
光明三昧見諸佛三昧薩陀波崙菩薩住是
諸三昧中即見十方諸佛爲諸菩薩説般若
波羅蜜諸佛各各安慰讃言善哉善哉善男
子我等本行菩薩道時求般若波羅蜜亦如
汝今得是諸三昧亦如汝今得是諸三昧已
了達般若波羅蜜住阿毘跋致地我等得
是諸三昧故得阿耨多羅三藐三菩提善男
子是爲般若波羅蜜所謂於諸法無所念我
等住於無念法中得如是金色之身三十二
相大光明不可思議智慧諸佛無上三昧無上
智慧盡諸功徳邊如是功徳諸佛説之猶不
能盡況聲聞辟支佛是故善男子汝於是
法倍應恭敬愛重生清淨心得阿耨多羅三
藐三菩提不足爲難汝於善知識應深恭敬
愛重信樂善男子若菩薩爲善知識所護念
者疾得阿耨多羅三藐三菩提薩陀波崙菩
薩白諸佛言何等是我善知識諸佛答言善
男子曇無竭菩薩世世教誨成就汝於阿耨
多羅三藐三菩提令汝得學般若波羅蜜方
便之力曇無竭菩薩是汝善知識汝應報恩
善男子汝若於一劫若二劫三劫乃至百劫
若過百劫頂戴恭敬以一切樂具而供養之
若以三千大千世界妙好色聲香味觸盡以
供養亦未能報須臾之恩何以故以曇無
竭菩薩因縁力故令汝得如是諸深三昧及
聞般若波羅蜜方便諸佛如是教授安慰薩
陀波崙菩薩已忽然不現薩陀波崙菩薩從
三昧起不見諸佛作是念是諸佛向從何來
今至何所不見佛故即大憂愁作是念曇無
竭菩薩已得陀羅尼諸神通力已曾供養
過去諸佛世世爲我善知識常利益我我
至曇無竭菩薩所當問諸佛從何所來去至
何所爾時薩陀波崙菩薩於曇無竭菩薩益
加愛重恭敬信樂作如是念我今貧窮無
有華香瓔珞燒香塗香衣服幡蓋金銀眞珠
頗梨珊瑚無有如是諸物可以供養曇無竭
菩薩我今不應空往曇無竭菩薩所我若空
往心則不安當自賣身以求財物爲般若波
羅蜜故供養曇無竭菩薩何以故我世世已
來喪身無數於無始生死中爲欲因縁故在
於地獄受無量苦未曾爲是清淨之法是時
薩陀波崙菩薩中道入一大城至市肆上高
聲唱言誰欲須人誰欲須人爾時惡魔作是
念薩陀波崙菩薩爲愛法故欲自賣身以供
養曇無竭菩薩爲聞般若波羅蜜方便云何
菩薩行般若波羅蜜疾得阿耨多羅三藐三
菩提亦得多聞如大海水不爲諸魔所壞能
盡一切諸功徳邊於此利益無量衆生是諸
衆生出我境界得阿耨多羅三藐三菩提我
今當往壞其道意即時惡魔隱蔽諸人乃至
不令一人得聞唱聲唯一長者女魔不能蔽
薩陀波崙菩薩賣身不售在一處立流涙而
言我爲大罪故欲自賣身供養曇無竭菩薩
爲聞般若波羅蜜而無買者爾時釋提桓因
作是念我今當試是善男子實以深心爲愛
法故捨是身不即化作婆羅門在薩陀波崙
菩薩邊行問言善男子汝今何故憂愁啼哭
薩陀波崙言我以貧窮無有財寶欲自賣
身供養曇無竭菩薩爲聞般若波羅蜜而無
買者婆羅門言善男子我不須人今欲大祠
當須人心人血人髓能與我不薩陀波崙自
念我得大利定當得聞般若波羅蜜方便以
婆羅門欲買心血髓故即大歡喜語婆羅門
汝所須者盡當相與婆羅門言汝須何價
答言隨汝所與薩陀波崙菩薩即執利刀
刺右臂出血復割右髀欲破骨出髓時一長
者女在閣上遙見薩陀波崙菩薩刺臂出血割
其右髀復欲破骨出髓作是念此善男子何
因縁故困苦其身我當往問時長者女即便
下閣到薩陀波崙菩薩所問言善男子何因
縁故困苦其身用是血髓爲薩陀波崙言賣
與婆羅門供養般若波羅蜜及曇無竭菩薩
長者女言善男子汝賣血髓供養是人得何
等利薩陀波崙言是人當爲我説般若波羅
蜜方便力我隨中學當得阿耨多羅三藐三
菩提金色之身三十二相常光無量光大
慈大悲大喜大捨十力四無所畏四無礙智
十八不共法六神通不可思議清淨戒品定
品智慧品解脱品解脱知見品得佛無上智
慧無上法寶分布施與一切衆生時長者女
語薩陀波崙汝所説者甚爲希有微妙第一
爲一一法乃可應捨恒河沙身善男子
汝今所須金銀眞珠琉璃頗梨琥珀珊瑚諸
好珍寶及華香瓔珞幡蓋衣服盡當相與供
養曇無竭菩薩莫自困苦我今亦欲隨汝至
曇無竭菩薩所種諸善根爲得如是清淨法
故爾時釋提桓因即復其身在薩陀波崙菩
薩前立作是言善哉善哉善男子汝心堅固
愛法如是過去諸佛行菩薩道時亦如汝今
求聞般若波羅蜜方便得阿耨多羅三藐三
菩提善男子我實不須人心血髓故來相試
汝願何等當以相與薩陀波崙言與我阿耨
多羅三藐三菩提釋提桓因言我無此也
諸佛世尊乃能辦之更求餘願當以相與薩
陀波崙言汝於此中若無力者還使我身平
復如故薩陀波崙身即平復無有瘡𤻧
於是釋提桓因忽然不現時長者女語薩
陀波崙菩薩言可至我舍當白父母求索財
寶爲聞法故供養曇無竭菩薩薩陀波崙菩
薩與長者女倶到其舍長者女入白父母言
與我華香瓔珞種種衣服及諸寶物願聽我



身并先所給五百侍女與薩陀波崙菩薩共
往供養曇無竭菩薩曇無竭菩薩當爲我
説法以是法故我等當得諸佛之法父母語
女薩陀波崙菩薩今在何處女言今在門
外是人發心求阿耨多羅三藐三菩提欲度
一切衆生生死苦惱爲愛法故欲自賣身而
無買者憂愁啼哭立在一處作是言我欲賣
身而無買者時一婆羅門作是言汝今何故
欲自賣身答言我愛法故欲供養曇無竭菩
薩我當從彼得諸佛法婆羅門言我不須人
今欲大祠當須人心人血人髓即時是人心
大歡喜手執利刀刺臂出血復割右髀欲破
骨出髓我在閣上遙見此事心自念言是人
何故困苦其身當往問之我即往問答我
言我以貧窮無有財寶欲賣心血髓與
婆羅門我時問言善男子持是財物欲作
何等答我言爲愛法故供養曇無竭菩薩我
復問言善男子汝於是中得何等利答我
言我於是中當得無量不可思議功徳之利
我聞是無量不可思議諸佛功徳心大歡喜
作是念是善男子甚爲希有乃能自受如是
苦惱爲愛法故尚能捨身我當云何不供養
法我今多有財物於是事中當發大願我時
語言善男子汝莫如是困苦其身我當多與
財物供養曇無竭菩薩我亦隨汝至曇無
竭菩薩所欲自供養我亦欲得無上佛法
如上所説父母今當聽我隨是善男子及給
財物供養曇無竭菩薩父母報言汝所讃者
希有難及是人一心念法一切世界勝最第
一必能安樂一切衆生是人能求難事我
今聽汝隨去我等亦欲見曇無竭菩薩是女
爲供養曇無竭菩薩故白父母言我不敢斷
人功徳是女即時莊嚴五百乘車敕五百侍
女亦皆莊嚴持種種色華種種色衣種種雜
香末香塗香金銀寶華種種雜色妙好瓔珞諸
美飮食與薩陀波崙菩薩各載一車五百
侍女恭敬圍繞漸漸東行遙見衆香城其城
七重七寶莊嚴甚可愛樂有七重塹七重行
樹其城縱廣十二由旬豐樂安靜人民熾
盛五百街巷端嚴如畫橋津如地寛博清淨
見曇無竭菩薩於城中央法座上坐無量百
千萬衆圍繞説法心即歡喜譬如比丘得第
三禪見已作是念我等不應載車趣曇無竭
菩薩即皆下車歩進薩陀波崙與五百侍女
恭敬圍繞各持種種莊嚴諸物倶詣曇無竭
菩薩所曇無竭菩薩所有七寶臺牛頭栴檀
而以校飾眞珠羅網寶鈴間錯四角各懸
明珠以爲光明有四白銀香爐燒黒沈水供
養般若波羅蜜其寶臺中有七寶大床床上
有四寶函以眞金鍱書般若波羅蜜置是
函中其臺四邊垂諸寶幡爾時薩陀波崙菩
薩與五百侍女遙見妙臺種種珍寶以爲挍
飾又見釋提桓因與無量百千諸天以天曼
陀羅華天金銀華天栴檀華以散臺上天於
空中作諸伎樂即問釋提桓因憍尸迦汝以
何故與諸天衆以天曼陀羅華天金銀華天
栴檀華散此臺上於虚空中作諸伎樂釋
提桓因言善男子汝不知耶有法名摩訶
般若波羅蜜是諸菩薩母菩薩於是中學當
得盡諸功徳一切佛法疾得薩婆若薩陀波崙
言憍尸迦摩訶般若波羅蜜是諸菩薩母
爲在何處我今欲見善男子在此七寶篋
中黄金鍱上曇無竭菩薩七處印之我不
得示汝爾時薩陀波崙菩薩與五百女人各
持種種華香瓔珞幡蓋衣服金銀珍寶以半
供養般若波羅蜜以半供養曇無竭菩薩薩
陀波崙菩薩以種種花香瓔珞幡蓋衣服金銀
寶花作諸伎樂供養般若波羅蜜已向曇無
竭菩薩所復以種種華香瓔珞碎末栴檀金
銀寶華供養法故散曇無竭菩薩上即住虚
空合成寶蓋其蓋四邊垂諸寶幡薩陀波崙
菩薩及五百女人見此神力心大歡喜作是
念未曾有也曇無竭大師神力乃爾未成
佛道神通之力尚能如是況得阿耨多羅三
藐三菩提時五百女人敬重曇無竭菩薩故
皆發阿耨多羅三藐三菩提心我等以是善根
因縁於未來世當得作佛行菩薩道時亦
得如是功徳如今曇無竭菩薩供養恭敬尊
重般若波羅蜜爲人演説成就方便力亦如
曇無竭菩薩薩陀波崙及五百女人頭面禮
曇無竭菩薩足合掌恭敬却住一面薩陀波
崙白曇無竭菩薩言我本求般若波羅蜜時
於空林中聞空中聲言善男子從是東行
當得聞般若波羅蜜我即東行東行不久便



作是念我云何不問空中聲去當遠近從誰
得聞般若波羅蜜憂愁懊惱即住七日不念
飮食及世俗事但念般若波羅蜜我云何不
問空中聲去當近遠從誰得聞即時佛像現
在我前作是言善男子從是東行五百由旬
有城名衆香城中有菩薩名曇無竭爲諸大
衆説般若波羅蜜汝於是中當得聞般若波
羅蜜我於是處一切法中生無依止想亦
得無量諸三昧門我住是諸三昧即見十方
諸佛爲諸大衆説般若波羅蜜諸佛讃我言
善哉善哉善男子我等本行菩薩道時亦
得是諸三昧住是諸三昧中能成就諸佛
法諸佛安慰示教我已皆不復現我從諸三
昧覺已作是念諸佛從何所來去至何所不
知諸佛來去因縁故即作是念曇無竭菩薩
已曾供養過去諸佛深種善根善學方便必
能爲我説諸佛從何所來去至何所惟願大
師今當爲我説諸佛從何所來去至何所令
我常得不離見佛
　　摩訶般若波羅蜜曇無竭品第二十八
爾時曇無竭菩薩語薩陀波崙菩薩言善男
子諸佛無所從來去無所至何以故諸法如
不動故諸法如即是如來善男子無生無來
無去無生即是如來實際無來無去實際即
是如來空無來無去空即是如來斷無來無
去斷即是如來離無來無去離即是如來滅
無來無去滅即是如來虚空性無來無去虚
空性即是如來善男子離是諸法無有如來
是諸法如諸如來如皆是一如無二無別善男
子是如唯一無二無三離諸數無所有善男
子譬如春末後月日中熱時見野馬動愚夫
逐之謂當得水善男子於意云何是水從
何所來爲從東海來南西北海來薩陀波崙
白大師言焔中尚無有水況有來處去
處但是愚人無有智故於無水中而生水想
實無有水善男子若有人以如來身色音聲
而生貪著如是人等分別諸佛有去來相當
知是等愚癡無智如無水中而生水想何以
故諸佛如來不應以色身見諸佛如來皆是
法身故善男子諸法實相無來無去諸佛
如來亦復如是善男子譬如幻師幻作象兵
馬兵車兵歩兵無來無去當知諸佛無來無
去亦復如是善男子如人夢中見有如來若
一若二若十若二十若五十若百若過百
數覺已乃至不見有一如來善男子於意云
何是諸如來從何所來去至何所薩陀波崙
白大師言夢無定法皆是虚妄善男子如
來説一切法虚妄如夢若人不知諸法虚妄
如夢以色身名字語言章句而生貪著如是
人等分別諸佛而有來去不知諸法相故若
人於佛分別來去當知是人凡夫無智數
受生死往來六道離般若波羅蜜離於佛
法善男子若能如實知佛所説一切諸法虚
妄如夢是人於法則不分別若來若去若生
若滅若不分別是人則以諸法實相而觀
如來若以法相知如來者是人則不分別如
來若來若去若能如是知諸法相是人則
行般若波羅蜜近阿耨多羅三藐三菩提
是名眞佛弟子不虚受人信施是爲世界
福田善男子譬如海中種種珍寶不從東
方來南西北方四維上下來衆生福業因
縁海生此寶非無因而有諸寶滅時亦不
至十方以衆縁合則有衆縁滅則無善男
子諸如來身亦復如是無有定法不從十方
來亦不無因而有以本行報生衆縁合則
有衆縁滅則無善男子譬如箜篌音聲無
所從來去無所至屬衆因縁有絃有槽有棍
有人以手鼓之衆縁合則有聲是聲不從絃
出槽出棍出手出衆縁合則有聲而無所從
來衆縁散則滅而無所至善男子諸如來
身亦復如是屬衆因縁無量福徳之所成就
不從一因縁一福徳而生亦不無因無縁而
有以衆縁合則有而無所從來衆縁散則
滅而去無所至善男子應當如是觀諸如來
來去之相亦應如是觀諸法相善男子汝
若如是觀諸如來及一切法無來無去無生
無滅必至阿耨多羅三藐三菩提亦得了
達般若波羅蜜方便説是如來無來無去法
時三千大千世界地大震動諸天宮殿亦皆
震動諸魔宮殿皆不復現三千大千世界草
木華樹悉皆傾向曇無竭菩薩諸樹皆出非
時妙華釋提桓因及四天王於虚空中雨天





名華天末栴檀散曇無竭菩薩上語薩陀波
崙菩薩言因仁者故我等今日聞第一義一
切世界所難値遇貪身見者所不能及爾
時薩陀波崙菩薩白曇無竭菩薩何因縁故
地大震動曇無竭言以汝向問是諸如來無
來無去我答汝時有八千人得無生法忍八
十那由他衆生發阿耨多羅三藐三菩提心
八萬四千衆生遠塵離垢於諸法中得法眼
淨薩陀波崙菩薩心即歡喜作是念我今
則爲大得善利聞般若波羅蜜中無來無去
利益如是無量衆生我之善根已爲具足於
阿耨多羅三藐三菩提心無疑悔必當作佛
薩陀波崙聞法生歡喜因縁即昇虚空高七
多羅樹作是念我今當以何物供養曇無竭
菩薩釋提桓因知薩陀波崙心所念即以天
曼陀羅華與薩陀波崙作是言汝以是花供
養曇無竭菩薩善男子我等應助成汝以
汝因縁故利益無量衆生善男子如是之人
甚難得値能爲一切衆生故於無量阿僧祇
劫往來生死爾時薩陀波崙菩薩受釋提桓
因曼陀羅華散曇無竭菩薩上從虚空下頭
面作禮白大師言我從今日以身供給奉上
大師作是語已合掌一面立爾時長者女及
五百侍女白薩陀波崙菩薩言我等今者以
身奉上持是善根因縁當得如是善法世世
常共供養諸佛常相親近薩陀波崙菩薩報
諸女言汝若以身與我誠心隨我行者我當
受汝諸女白言我等誠心以身奉上當隨所
行爾時薩陀波崙菩薩與五百女人并諸寶
物莊嚴之具及五百乘車奉上曇無竭菩薩
白言大師以是五百女人奉給大師五百乘
車隨意所用爾時釋提桓因讃薩陀波崙菩
薩言善哉善哉菩薩摩訶薩應如是學一切
捨法菩薩有是一切捨者則能疾得阿耨多
羅三藐三菩提諸菩薩爲聞般若波羅蜜及
方便故應如汝今供養於師過去諸佛本行
菩薩道時亦皆如汝住是捨中爲般若波羅
蜜供養於師爲聞般若波羅蜜及方便故
得阿耨多羅三藐三菩提爾時曇無竭菩
薩欲令薩陀波崙菩薩善根具足故受五百
女人及五百乘車受已還與薩陀波崙從坐
而起還入宮中是時日沒薩陀波崙菩薩作
是念我爲法來不應坐臥當以二事若
行若立以待法師出宮説法爾時曇無竭菩
薩七歳常入菩薩無量三昧無量般若波羅蜜
及方便觀薩陀波崙菩薩滿七歳中若行若
立離於睡眠不念於欲不念美味但念曇無
竭菩薩何時當從禪起我當爲敷法座曇無
竭菩薩當坐説法我當掃灑令地清淨布種
種華曇無竭菩薩當説般若波羅蜜及方便
時長者女及五百女人亦皆七歳隨薩陀波
崙菩薩所行之事爾時薩陀波崙菩薩聞空
中聲言善男子曇無竭菩薩却後七日從三
昧起當於城中法座上説法薩陀波崙菩薩
聞空中聲心大歡喜與五百女人欲爲曇無
竭菩薩敷大法座是時諸女各脱上衣以爲
法座作是念曇無竭菩薩當坐此座説般
若波羅蜜及方便薩陀波崙菩薩欲灑法
座處地求水不得惡魔隱蔽令水不現作
是念薩陀波崙求水不得或當憂悔心動變
異善根不増智慧不照薩陀波崙求水不得
即作是念我當刺身出血以用灑地何以故
此中塵土坌於大師我今何用此身此身不
久必當壞敗我寧爲法以滅於身終不空
死又我常以五欲因縁喪無數身往來生死
未曾得爲如是法也薩陀波崙即以利刀周
遍刺身以血灑地五百女人亦効薩陀波崙
菩薩各各刺身以血灑地薩陀波崙菩薩
及五百女人乃至一念無有異心魔不能
壞障其善根爾時釋提桓因作是念未曾有
也薩陀波崙菩薩愛法堅固發大莊嚴不惜
身命深心趣於阿耨多羅三藐三菩提當得
阿耨多羅三藐三菩提度脱無量衆生生死
苦惱即時釋提桓因變灑地血爲天赤栴檀
水法座四邊面百由旬天栴檀氣流布遍
滿釋提桓因讃言善哉善哉善男子汝精進
力不可思議愛法求法最爲無上善男子過
去諸佛亦皆如是深心精進愛法求法以
此修集阿耨多羅三藐三菩提爾時薩陀波
崙作是念我爲曇無竭菩薩已敷法座掃灑
清淨當於何所得好名華莊嚴此地曇無竭
菩薩在座説法當以供養釋提桓因知薩陀
波崙心所念即以三千石天曼陀羅華與薩
陀波崙菩薩作是言善男子取是曼陀羅華
莊嚴此地供養曇無竭菩薩薩陀波崙菩薩
受此華已以半散地以半供養曇無竭菩薩
爾時曇無竭菩薩過七日已從三昧起與無
量百千萬衆恭敬圍繞趣法座所坐法座上
説般若波羅蜜薩陀波崙見曇無竭菩薩心
大喜樂譬如比丘入第三禪爾時薩陀波崙
及五百女人散華供養頭面禮足却坐一面
曇無竭菩薩因薩陀波崙爲大衆説言諸法
等故般若波羅蜜亦等諸法離故般若波羅
蜜亦離諸法不動故般若波羅蜜亦不動諸
法無念故般若波羅蜜亦無念諸法無畏故
般若波羅蜜亦無畏諸法一味故般若波羅
蜜亦一味諸法無邊故般若波羅蜜亦無邊
諸法無生故般若波羅蜜亦無生諸法無滅
故般若波羅蜜亦無滅如虚空無邊般若波
羅蜜亦無邊如大海無邊般若波羅蜜亦無
邊如須彌山莊嚴般若波羅蜜亦莊嚴如虚
空無分別般若波羅蜜亦無分別色無邊故
般若波羅蜜亦無邊受想行識無邊故般若
波羅蜜無邊地種無邊故般若波羅蜜無邊
水種火種風種空種無邊故般若波羅蜜無
邊如金剛等故般若波羅蜜亦等諸法無壞
故般若波羅蜜無壞諸法性不可得故般若
波羅蜜性不可得諸法無等故般若波羅蜜
無等諸法無所作故般若波羅蜜無所作諸
法不可思議故般若波羅蜜不可思議是時
薩陀波崙菩薩即於坐所得諸法等三昧諸
法離三昧諸法不動三昧諸法無念三昧諸
法無畏三昧諸法一味三昧諸法無邊三昧
諸法無生三昧諸法無滅三昧虚空無邊三
昧大海無邊三昧須彌山莊嚴三昧如虚
空無分別三昧色無邊三昧受想行識無邊
三昧地種無邊三昧水種火種風種空種無
邊三昧如金剛等三昧諸法不壞三昧諸法
性不可得三昧諸法無等三昧諸法無所作
三昧諸法不可思議三昧得如是等六百萬
三昧
　　摩訶般若波羅蜜囑累品第二十九
爾時佛告須菩提薩陀波崙菩薩得六百萬
三昧門已即見十方如恒河沙等世界諸
佛與大比丘衆恭敬圍繞皆以是文字章句
相貌説般若波羅蜜如我今於此三千大千
世界與諸大衆恭敬圍繞以是文字章句相
貌説般若波羅蜜薩陀波崙從是已後多聞
智慧不可思議如大海水世世所生不離諸
佛現在諸佛常生其所一切衆難皆悉得斷
須菩提當知是般若波羅蜜因縁能具足菩
薩道是故諸菩薩若欲得一切智慧應當信
受般若波羅蜜讀誦正憶念如説修行廣爲
人説亦當了了書寫經卷供養恭敬尊重讃
歎華香瓔珞末香塗香幡蓋伎樂等則是我
教
爾時佛告阿難於意云何佛是汝大師不世
尊佛是我大師如來是我大師佛告阿難我
是汝大師汝是我弟子汝以身口意業於今
現在供養恭敬尊重於我我滅度後汝當以
是供養恭敬尊重般若波羅蜜第二第三亦如
是説我以般若波羅蜜囑累於汝愼莫忘失
莫作最後斷種人也阿難隨爾所時般若波
羅蜜在世當知爾所時有佛在世説法阿難
若有書寫般若波羅蜜受持讀誦正憶念如
所説行廣爲人説供養恭敬尊重讃歎華香
乃至伎樂當知是人不離見佛不離聞法常
親近佛佛説般若波羅蜜已彌勒等諸菩薩
摩訶薩舍利弗須菩提目揵連摩訶迦葉等
諸聲聞衆一切世間天人阿修羅等聞佛
所説歡喜信受
小品般若經卷第十