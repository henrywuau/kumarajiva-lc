成實論卷第一
　　訶梨跋摩造
　　姚秦三藏鳩摩羅什譯
發聚中佛寶論初具足品第一
　　　　前禮所應禮　自然正智者　　　　
　　　　一切智應供　大師利世間　　　　
　　　　亦禮眞淨法　及聖弟子衆　　　　
　　　　今欲解佛語　饒益於世間　　　　
　　　　論應修多羅　不違實法相　　　　
　　　　亦入善寂中　是名正智論　　　　
　　　　譬如天日月　其性本明淨　　　　
　　　　煙雲塵霧等　五翳則不見　　　　
　　　　邪論覆正經　其義不明照　　　　
　　　　正義不明故　邪智門則開　　　　
　　　　罪負惡名聞　心悔疲倦等　　　　
　　　　此衰惱亂心　皆由邪智起　　　　
　　　　若人欲除此　罪負等衰惱　　　　
　　　　爲求正論故　當近深智者　　　　
　　　　親近深智者　是正論根本　　　　
　　　　因此正論故　能生福勝等　　　　
　　　　雖有利智人　誦百千邪論　　　　
　　　　於衆不能得　辯才名聞利　　　　
　　　　知佛法第一　説亦得樂果　　　　
　　　　欲令法久住　不爲名聞故　　　　
　　　　廣習諸異論　遍知智者意　　　　
　　　　欲造斯實論　唯一切智知　　　　
　　　　諸比丘異論　種種佛皆聽　　　　
　　　　故我欲正論　三藏中實義
於是説論問曰我今知汝説成實論汝先
言前禮所應禮所謂爲佛何故名佛成何
功徳故應禮耶答曰佛名自然人以一切
種智知一切法自相差別離一切不善集
一切善常求利益一切衆生故名爲佛教
化所説是名爲法行此法者名之爲僧
如是三寶應禮因縁我今當説佛五品具
足故爲世間天人所敬問曰諸餘聖人亦
復有此五品功徳與佛何異答曰佛五品
法具足清淨所以者何身等諸業無錯謬
故戒品具足又佛尚不誤毀禁戒況當故
犯又久集慈悲惡心不發如經中説佛語
阿難若人從生習慈能起惡不不也世尊
佛久集善性不爲自守怖畏名聞而持禁
戒又於無量佛所久修戒行拔三毒根永
無餘習以是等縁戒品具足定品具足者
佛依此定得一切智以此故知定品具足
如酥油多燈炷大故光明亦大又佛定堅
固如漆漆木餘人禪定如華上水不得久
住又佛禪定於無量劫次第漸成故能具
足又如來定不待衆縁若人若處若説法
等餘人不爾又如來定常深修習如人
自字恒憶不忘佛入禪定不加心力又
譬如人自於住處乃自語言安隱無難佛
處定中亦復如是故言如來常在三昧又
壞禪定大喜等法佛悉善斷又定果報得
自在神通最勝第一以如意通於一念頃
能過十方無量世界一切所爲隨意即辦
於諸變化自在無礙心能普周一切諸法
其餘衆生莫能及者又佛成就聖自在法
於可樂中生不樂想於不樂中能生樂想
於樂不樂能生捨想問曰於不樂中可
生捨想云何於中能生樂想答曰善修心
故於惡口等不樂法中不以爲礙於餘神
通天眼天耳知他心智宿命通中亦無所礙
以定力故神通無礙於諸禪定通達明了
其餘衆生不聞其名唯有如來出入無礙
又佛禪定名之爲力如十力中説餘人無
有是故如來定品具足慧品具足者有二
種無明一障禪定二起煩惱如來悉斷斷
相違故慧品具足又得自然法不從他
聞巧於言辭善知義趣辯才無竭智慧無
盡又餘衆生於諸技術不能具足唯佛
盡知無有減少是故如來慧品具足又佛所
説法善於義趣餘小智人有所言説不能
無過唯有如來所言無失故知如來慧品
具足又無量功徳成此智慧故能具足又
説微妙法無有錯謬如不淨觀破婬欲
等又智慧勝故威儀亦勝以是等縁慧品具
足解脱品具足者於二無明心倶解脱
無有餘習永不退轉如是等名解脱具足
解脱知見具足者能於一切斷結道中念
念悉知如人伐木手執斤斧邊有智者
知柯微盡佛亦如是於斷結智念念所盡
悉分別知又知衆生深心所念如應説法
令得解脱是故能於衆生一切解脱道中
知見具足又佛世尊知時説法如䤟扶盧
梵志等也又如來善知諸法差別應爲是
人説如是法如佛語阿難應爲車匿説
離有無經是故如來善知解脱又善方便斷
衆生垢如爲難陀以欲斷欲又先知衆生
信等根熟然後説法如羅睺羅又有衆生
爲業報障不得解脱佛能令盡然後説
法又有衆生待時漏盡如夫婦經説又有
衆生待人漏盡如舍利弗待阿説嗜又有
衆生待處漏盡如弗迦沙王又有衆生待
伴漏盡如放牛難陀待阿由陀村人等又
有衆生待佛眞身又待化身而得漏盡佛
悉別知而爲説法令得解脱又佛種種説
妙法故能破一切障解脱法故名解脱知
見具足又佛説法善於義趣不説非義
無果報事又佛漸次説解脱道猶如算數
見故易解又佛知衆生宿植善根次第説
法又佛現得解脱而爲人説不從他聞又
佛法具足多諸技能如以衆藥具足療病
佛法亦爾以衆治門除一切煩惱如九想
等大小諸結不能反害故能具足破諸煩
惱又無上方便濟度衆生或以軟語或以
苦言或復兼以軟言苦言是爲如來解脱
知見具足
　　十力品第二
復次佛十力成就故智慧具足以往反因縁
故説十力初處非處力是因果中決定智
也知從是因生如是果不生是果如
行不善必得苦報不生樂報是處名有是
事非處名無是事是初力者諸力之本問
曰世間亦知因果是處非處如從麥生麥
不生稻等答曰處非處力知業等法故
名此力甚深第一諸天世人所不能及又
了知生法因次第縁増上是故此力名爲微
妙謂知去來現在諸業及諸受法知處知
事知因知報是故此智名之爲力以知
三世處事因報故名甚深所以者何或謂過
去未來無法故佛於此説言有力又法在
過去未來世中雖無現相佛亦現知
復次業有二種若善不善或有善業而現受
苦如以持戒而受諸惱或有罪業今現受
樂如爲破戒而得自在或有生疑謂未
來世亦如現在是故如來次業説受受法
四種有現苦後樂現樂後苦有現樂後樂
現苦後苦佛悉了知處事因報處名受者
事名施物因名施心如經中説先心歡喜
施時心淨施已無悔是業得果名之爲報
唯佛能知是業多少若定不定現報生報
及後報等悉知無餘故名爲力佛於諸禪
解脱三昧三摩跋提知垢知住知増知淨
於此義中禪名四禪四無色定即是色界無
色界業解脱者謂八解脱能盡是業是禪
無色定及八解脱名爲三昧得是三昧用
現在前名三摩跋提三摩跋提分別四種
隨垢隨住隨増隨淨知垢者隨垢定知住
者隨住定知増者隨増定知淨者隨達
定隨達定者煖頂忍等四法是佛於此
等悉知無餘故名爲力佛了知衆生諸根
利鈍信等根勝故名爲利如諸佛等鈍名
不及如蛇奴等無有中根以不定故利
根有邊如諸佛鈍亦有邊如蛇奴中無邊
故不説中根
復次有二種道信行法行復有二道難
道易道異此二道故名爲中觀人利鈍是
故爲中又隨所樂故根有差別樂信根
故名爲信多有智慧人諸根皆勝以所樂
故名和伽利信根爲勝如是諸根悉知無
餘故名爲力佛知衆生各有所樂樂名爲
欲如人樂酢則欲於酢佛隨所樂各各
別知謂是衆生樂於五欲或樂修道如
是知已隨宜説法故能廣度一切衆生
佛知世間無量種性衆生久習所樂則成
其性如調達等世世謗佛惡心轉深便名
爲性善性亦然或有衆生從性起欲或縁
現起如來善知所樂及性故名爲力佛知
一切所至處道知行是道生地獄中乃至
生天知行是道得至涅槃是業皆從根
欲性生有漏業故生五道中無漏業故得
至涅槃先但説道今説道果又先總相説
今分別説有如是業趣於地獄有如是
業能到涅槃趣地獄者亦有差別是業當
墮活地獄中是業當墮黒繩地獄是故佛
於第七力中知細微業餘人若知不能分
別故名爲力佛如是知過去業果名宿命
智力又佛應知衆生先所行道知已説法
故於宿命説有智力又佛念過去一切生
處若在色處若無色處自知己身亦知衆
生故名爲力佛天眼智見未來世三有相
續知三種業四種受法亦爲記説了知無
礙故名爲力以漏盡力知不相續衆生命
終或有相續或不相續是力皆爲一切衆
生至處道力總説涅槃道今此力中廣分別
説佛因垢淨故有十力得九力故則智成
就得第十力故則斷成就智斷具足故名
世尊天人所敬
　　四無畏品第三
又佛成就四無所畏是故應禮四無畏者
如來得一切智一切漏盡能説障道及盡苦
道此四法中若有人來如法難問我無所
畏初無畏者是一切智亦是九力第二名
斷即第十力智斷具足故如來自己功徳具
足後二無畏令他具足佛説障礙是實障
法所謂不善或善有漏障解脱故名障礙
法爲離障礙故説出道問曰如汝此中
所説諸力即是無畏今力與無畏有何差
別答曰智名爲力以此力故有所堪受
是名無畏有愚癡人無慚愧故多所堪受
如來堪受從智慧生又以智故不畏他人
故名無畏所以者何或雖有智猶怯弱故
又智名爲力能説是智名無所畏所以者
何有人雖知不善説故又能勝他人名
爲無畏所以者何有人雖知不勝他故又
智無盡故名爲力辯才無盡故名無畏
復次説有義趣故名爲力所説自在名曰
無畏又因名爲力果名無畏以從智中
生無畏故又人從生怯弱後得少智便能
無畏何況世尊從久遠來其心廣大又得
一切智而當有畏
復次有人不能勝他故有所畏無有一
人佛不勝者故無所畏又有論者善於言
辭亦善義趣則無所畏佛即是也得一切
智故善於義趣得無礙辯故善言辭或
復有人於事無力而生怖畏如來逮得一
切智故於一切事無不有力一切經書
一切論議皆悉通達明了問答故無所畏
復次人有短闕若家若性若色若戒多聞
智等故致譏論如來於此都無所闕是故
無畏又如法論者不可破壞佛即是也如
阿叔羅婆羅門語世尊言如法論者難勝難
壞順道論者思量論者有因論者亦復如
是復次若人成就四種論法亦難勝難壞
一者住於正報二者受因非因三者能受
譬喩四者住論法中佛具此四諸天世人
無能勝者故無所畏復次不諮善師而
論議者則易可壞如來昔曾於錠光等無
量佛所修集論法故不可壞復次佛説
二諦所謂世諦第一義諦是故智者所不能
壞凡夫無智亦不與諍又佛不與世間
共諍世間謂有佛亦説有世間謂無佛亦
説無是故無諍以其無諍故不可壞復
次論有二種一者眞實論二諂曲論諸外
道等多諂曲論佛眞實論故不可壞又佛法
中正行淨故論議亦淨正行清淨名盡苦因
諸外道論有相似因無正因故不能得勝
又佛經清淨所説義趣不違實相不同
外道又佛所説道不但隨語皆心自知
如經中説佛告比丘汝等莫但信我語
也當自知見自身證行又言汝來諸無諂
者若我晨朝爲汝説法令夕得道夕爲説
法令晨得道復次若人於法有所不達便
止不言設有所言亦必可壞佛無不達故
能無畏又如來得諸無礙智於一切法無
不通達故無所畏又小智不知大人所
知大能知小佛於衆生最爲大故能知小
論故無所畏又諸外道論因所見起佛知
是見從衆縁生知集知滅知味知過知
出諸外道等不能盡知故生諍論佛以一
切種智知一切法故能破壞一切諸論不
爲一切諸論所壞故無所畏如是等縁名
力無畏差別義也問曰佛於諸法悉無所
畏何故但説四無畏耶答曰説四則爲
總説一切無畏所以者何前二無畏自説智
斷後二無畏爲他説障道法説盡苦道亦
名智斷師及弟子智斷具足故名總説一切
無畏問曰衆生何故疑佛非一切智人
答曰佛所言説或有似非一切智人如佛
問言汝從何來有如是等又如經中説
有人若至城邑聚落問其名字我不説是
一切智人聞斯經者疑佛非是一切智人
又佛所説似有貪著如經中説佛言善來比
丘汝於此身爲得大利隨順我法我則歡
喜有似瞋語如語調達汝爲死人是食
唾人又似慢語自言我是人中師子成
就十力四無所畏於大衆中能師子吼又
似見語言善持我法如擎油鉢又語調
達我不以衆與舍利弗目揵連等況當
與汝有小智人聞斯等言便謂如來諸漏
未盡又佛説諸欲是障道法有人雖受
亦能得道又比尼中所説遮法有人毀壞
亦能得道小智疑佛不知障法有人修
道亦有結使小智生疑謂修聖道不能
盡結既不盡結何能離苦是故如來於
此四法説無所畏問曰如向所疑當云何
斷答曰佛隨俗語世間亦有知而問者
不以爲過佛亦如是在世間故隨俗而
問又世間亦有心無貪著而言似有貪有
如是等佛亦如是利衆生故現有是言
若言欲非障法如來説欲實是障法若欲
在心則無修道要先除欲然後得道若言
雖犯遮法猶得道者破實遮法必無得道
若非實罪以重縁故佛還自聽非壞遮法
若言修道亦有結者聖道能破一切結使
未具足故不能盡破譬如酥性能破熱病
以服少故不能消盡修道亦爾是故無咎
如來成就四無所畏是故應禮
　　十號品第四
復次經中説如來等十種功徳謂如來應供
正遍知明行足善逝世間解無上調御
天人師佛世尊如來者乘如實道來成正
覺故曰如來有所言説皆實不虚如佛
問阿難如來所言頗有二不不也世尊故
名如説復次如來從得道夜至涅槃夜於
其中間所説皆實不可破壞故名如説又
以一切種智知前後際然後説故所言皆
實又諸佛世尊憶念堅固無所忘失有人
或以比智而有所説有隨經書或有現
在不能善見而有所説是人所説若得若
失如經中説比智者言或得或失佛於諸
法現知已説是故所言皆不可壞名實
説者又佛所説皆説實義不如餘人有實
不實故不可壞又所言應時如經中説
佛知衆生心喜心樂乃説道法故名如説
又應爲説者即爲説之如緊叔伽經中説
又所應説法而爲説之所謂若略若廣陰
入門等是故所説無非眞實復次有二種
語法一依世諦二依第一義諦如來依此二
諦説故所言皆實又佛不説世諦是第一
義諦不説第一義諦是世諦是故二言皆
不相違復次如來若遮若開亦不相違隨
所爲事遮不即此事開隨所爲事開不
即此事遮是故所言皆不相違又有三種
語法一從見生二從慢生三從假名生佛
無二種語於第三語清淨無染又有四種
語法見聞覺知法佛於此四所言清淨
心無貪著又有五種語法過去未來現在
無爲及不可説是五種法佛悉通達明了知
已然後乃説故名如説能如説故名爲如
來以煩惱盡故得此法貪恚癡等是妄語
根本滅此諸結是故應供復次如來説應
供法是滅結法由正智生以無常等慧
正觀法故諸煩惱盡故因正智生應供法
是正智法從明行生前際後際及不相續善
通達故得名正智盡行施等波羅蜜故諸
明行足餘人亦於無始生死行施等法無
正行故不名善逝佛有正道行施等行故
名善逝得此五法如來自已功徳具足得
正智故能知世間一切心念知所念已而
爲説法故名無上調御所當調者無不調
伏已調伏者永不敗壞所調伏者天人是
也故名天人師或有生疑云何以生人
而能化天故言我是天人師也佛者若
過去未來現在諸法有爲無爲有盡無盡若麁
若細等一切諸法坐道場時除無明睡
得一切智朗然大悟故名覺者如是九種
功徳具足於三世十方世界中尊故名世
尊佛十號具足故自身具足他亦具足自
利利人是故應禮
　　三不護品第五
佛身口意業不護所以者何佛無不淨身口
意業欲令他人不見不知又諸餘人或有
無記似如不淨身口意業智者所呵佛亦
無也所以者何如來一切身口意業皆由
智慧正憶念起若諸妄念少智之人無如
是業又世間人或卒誤語佛無此等又佛
善修身戒心慧如是等法以善修故一切
不善及似不善業皆悉除滅復次世尊從
久遠來修行善法不適今也是故諸業性
淨不護又佛常樂戒行不以怖畏墮惡
道等又佛一切身口意業皆爲利人故無
不善以無不善故不須護以淨不護業
是故應禮又佛成就三念處故所以應
禮若説法時聽者一心不以爲喜若不一
心不以爲憂常行捨心所以者何佛貪恚
習無有餘故又知諸法畢竟空故無憂無
喜又佛善集大悲心故於善不善心無憂
喜等起大悲又佛深知衆生各各性故
若善心聽不以爲喜不善心聽不以爲憂
以性爾故常行捨心又佛心堅固猶如大
地去重不高若置重物亦復不下餘凡
夫人其心如稱少増而下少減而高又佛
世尊名大悲者是故天人皆應敬禮又捨
深禪定樂爲人説法餘人悲心無所成辦
世尊大悲能濟衆生故名有果又以大悲
成無上道更無餘縁復次佛無我心少欲
知足最爲第一以大悲故自歎己身又佛
性柔和以大悲故有苦切言起大方便受
諸勤苦爲度衆生又佛以大悲度衆生故
住於世間受五陰身如熱鐵丸於須臾頃
不可堪忍又佛世尊善修捨心捨此捨心
常行大悲故可尊敬又佛爲善人善中之
善所以者何自得大利亦利他人自利
利人故名善人又佛爲衆生眞善知識如
經中説我是衆生眞善知識是憐愍者利益
者等又佛世尊有精進等諸功徳聚如和利
以百句讃佛有此功徳是故應禮又佛自
説功徳知増一阿含如來品中自説我是人
中師子人華人象於沙門中第一沙門婆
羅門中亦是第一衆聖中王行無錯謬不
隨苦樂者我身是也問曰佛以何故自讃
其身自讃身者是愚人相答曰世尊不
求名利但爲他故自歎己身又佛無我心
爲利人故自歎無咎又以因縁少多自讃
於佛功徳不能説盡是故不墮愚人相中
不自高故又如清淨經中舍利弗住於佛
前讃佛功徳是故應禮又少欲知足等無
量功徳皆在佛身所以者何佛集一切諸
功徳故以是等縁應敬禮佛
　　法寶論初三善品第六
問曰汝言應禮法以何功徳故應禮耶
答曰佛自讃言我所説法初中後善義善
語善獨法具足清淨調柔隨順梵行初中後
善者佛法無時不善於少壯老三時皆善
入時行時出時亦善又初止惡中捨福報後
一切捨是名三善又佛三時常説正法不
雜非法如餘外道又初中後時常爲智者
之所愛樂又於三時一切甚深不如餘經
初麁中細後則微末以是等縁故名三善
義善者佛法義有深利益得今世利及後
世利出世道利不如外典願増天眼語善
者隨方俗語能示正義故名語善所以者
何言説之果所謂義也是故諸所言説能
辯義理是名語善復次佛法貴如説行
非但言説是故隨方俗語能令得道名爲
語善不如外典但貴語言若失語言若失
音聲辭主得罪復次善説眞諦故名義
善善説世諦故名語善獨法者佛但説正
法不爲戲論説往古事亦不雜説法及非
法又獨法者但爲無餘涅槃故説又獨
佛能説故曰獨法問曰有聲聞部經但聲
聞説又有餘經諸天神説汝何故言獨佛
説耶答曰是法根本皆從佛出是諸聲聞
及天神等皆傳佛語如比尼中説佛法名佛
所説弟子所説變化所説諸天所説取要
言之一切世間所有善語皆是佛説故名
獨法具足者佛所説法無所減少如欝陀
伽經中説具足相又佛法者不待餘經
而得成也如和伽羅那經待五種經然後
得成佛法不爾於一偈中其義具足如説
諸惡莫作諸善奉行自淨其意是諸佛教故
名具足清淨調柔者二種清淨故名清淨
調柔語清淨故名曰清淨義清淨故名曰調
柔又佛聽於正義中置隨義語於正語
中置隨語義不如外道隨經而取又佛法
中依法不依人法亦分別依了義經不依
不了義經是名淨法非但隨經又佛法中
有三法印一切無我有爲諸法念念無常寂
滅涅槃是三法印一切論者所不能壞以
眞實故名清淨調柔隨梵行者八直聖道名
爲梵行梵名涅槃是道能到故名梵行
法寶成就如是功徳是故應禮
　　衆法品第七
復次佛自讃言我法能滅能到涅槃能生
正智能善將導能滅者滅貪恚等諸煩惱
火故曰能滅如習不淨觀滅婬欲火如
習慈心滅瞋恚等不如外道斷食等法故
名能滅能到涅槃者佛法究竟必至涅槃
不如外道住有分中著禪定等又佛法中
説一切有爲皆有過患無稱讃處不如婆
羅門讃梵世等故名佛法能到涅槃能生
正智者所有佛法皆爲涅槃是故能生正
智又佛法中有眞智果如從聞慧生思慧
從思慧生修慧故名佛法能生正智能善
將導者佛法先自善成後令他人住正法
中故名善導復次佛法有六一曰善説二
曰現報三曰無時四曰能將五曰來嘗六
曰智者自知善説者佛説諸法如法實相若
不善法説不善相善説善相故名善説現
報者佛法能得現世果報如經中説晨朝
受化令夕得道夕爲説法令朝得利又現
報者如説現在沙門果經中説現得恭
敬名聞禪定神通等利復次佛法皆有義
理故能致得恭敬現報後報及涅槃報諸外
道法無義理故尚無現報及後世報何況涅
槃故曰現報無時者佛法不待某日月
歳星宿吉凶乃得修道某日月歳不得
修道不如婆羅門法初春婆羅門受火春
末刹利受火等復有或待日出或日未出
而供養火如見五穀待時而種或謂佛法
亦當如是故説無時如經中説佛法易
行行住坐臥無時不得能將者以正行故
能將衆生至解脱處故名能將來嘗者佛
法應當自身作證不但隨他如佛語比
丘汝等莫但信我語也當自思惟是法
可行是不可行不如外道語弟子言捨
是問答如人淨洗不喜塵土當如聾瘂但
隨我語故曰來嘗智者自知者是佛法利
智慧人乃能信解斷食等麁愚者信樂智者
不受以正智慧能破煩惱如是等法智者
乃解雖以甘膳充足其身一心精進貪恚
不染如是等事智者現知如人病愈自知
得離如水相冷飮者乃知復次或有過語
法如地堅相堅何等相不得語答觸乃可
知如生盲人不可語以青黄赤白若人不
得佛法味者不可語以佛法實義以寂
滅故復次佛法可自證知不可以己所證
傳與他人如財物等如婆羅延經中佛言
我不能自斷汝疑能證我法汝疑自斷
復次是法到他身時不可得見如火傳
等又凡夫愚人爲無明山所障覆故不信
是法如因阿夷羅曰沙彌説大山喩故
言智者自知復次佛法甚深開示則淺斷
除虚僞流布天人甚深者佛法甚深以不
知因故世間多見現果不能知因故説
自在天等邪因十二因縁深故難解世間智
淺於佛法中不生深想不能通達衆因
縁法乃至小草以衆因縁思惟觀察其相轉
深如佛所説衆因縁法是事甚深愛盡
離滅及涅槃處是亦難見問曰若因縁甚深
阿難何故生淺想耶答曰有論師言是語
不然阿難是大弟子通達法相云何當言
因縁法淺又若以總相觀因縁法故生淺
想所以者何是人不能善分別觀煩惱業
故復次若人於本所學事得究竟便生
淺想如得大智還觀初章或復有人智
慧未成於甚深法則生淺想又佛善説法
故或有衆生便生淺想復次佛法皆空是
空甚深佛以種種因縁譬喩宣示義則易
解小兒亦知如須陀耶沙彌等復次佛
法堅固諸言説中最爲眞實不如婆羅
陀羅摩延經等但有語言無有實義如
盧提梵志言世尊諸比丘等於利益法眞實
法中精勤修學所謂漏盡復次佛法爲利
益一切世間故説不如婆羅門言婆羅門
法但自得道餘人不得又佛法尊重諸天
王等五欲自恣亦來信受以是因縁故應禮
法
　　十二部經品第八
復次佛法分別有十二種一修多羅二祇夜
三和伽羅那四伽陀五憂陀那六尼陀那七
阿波陀那八伊帝曰多伽九闍陀伽十鞞佛
略十一阿浮多達磨十二憂波提舍修多羅
者直説語言祇夜者以偈頌修多羅或佛
自説或弟子説問曰何故以偈頌修多羅
答曰欲令義理堅固如以繩貫華次第堅
固又欲嚴飾言辭令人喜樂如以散華
或持貫華以爲莊嚴又義入偈中則要略
易解或有衆生樂直言者有樂偈説又
先直説法後以偈頌則義明了令信堅固
又義入偈中則次第相著易可讃説是故
説偈或謂佛法不應造偈似如歌詠此事
不然法應造偈所以者何佛自以偈説諸
義故又如經言一切世間微妙言辭皆出
我法是故偈頌有微妙語和伽羅那者諸解
義經名和伽羅耶若有經無答無解如四
無礙等經名修多羅有問答經名和伽羅
那如説四種人有從冥入冥從冥入明
從明入冥從明入明從冥入冥者如
貧賤人造三惡業墮惡道等如是等經名
和伽羅那問曰佛何故説無答無解經答
曰有經義理深重是經義阿毘曇中當別
説是故不解或有人言佛所説經皆有義
解但集法者撰深義經置阿毘曇中如
因内結外結人終夜解義此義應在結使聚
中伽陀者第二部説祇夜祇夜名偈偈有
二種一名伽陀二名路伽路伽有二種一
順煩惱二不順煩惱不順煩惱者祇夜中説
是名伽陀除二種偈餘非偈經名憂陀那
尼陀那者是經因縁所以者何諸佛賢聖
所説經法要有因縁此諸經縁或在修多
羅中或在餘處是名尼陀那阿波陀那者
本末次第説是也如經中説智者言説則有
次第有義有解不令散亂是名阿波陀那
伊帝曰多伽者是經因縁及經次第若此二
經在過去世名伊帝曰多伽秦言此事過
去如是闍陀伽者因現在事説過去事如
來雖説未來世事是事皆因過去現在故
不別説鞞佛略者佛廣説經名鞞佛略有
人不信謂諸大聖樂寂滅故不喜憒閙厭
世雜語拔樂衆根故不樂廣説如經中
説有得道人過二月已乃出一言爲斷
此故説有廣經饒益他故如説如來二
種説法一廣二略廣勝略故阿浮陀達磨
者未曾有經如説劫盡大變異事諸天身
量大地震動有人不信如是等事是故説
此未曾有經現業果報諸法勢力不思議故
憂波提舍者摩訶迦栴延等諸大智人廣解
佛語有人不信謂非佛説佛爲是故説
有論經經有論故義則易解是十二部
經名爲佛法法寶具足如是功徳是故應
禮
　　僧寶論初清淨品第九
問曰汝先言應禮僧何故應禮答曰佛
於處處自讃歎僧是僧寶戒品清淨定品
慧品解脱品解脱知見品清淨應請應禮合
掌供養無上福田能益施者戒品清淨者佛
弟子衆持戒無瑕乃至小罪深懷畏懼又佛
弟子不爲福報生人天等亦不怖畏墮地
獄等而勤持戒但樂善法故名清淨又持
淨戒不限時節不如婆羅門六月持戒長
夜受持乃至究竟故名清淨又持淨戒
離於二邊離五欲樂亦離苦身故名聖所
愛戒是戒名爲智者所愛又心淨故戒亦清
淨又深心止惡不但守戒怖畏後世故
名僧寶戒品清淨定品清淨者若定能生眞
智故名清淨慧品清淨者若慧能盡煩惱
故名清淨解脱清淨者若得盡諸煩惱非
但能遮故名解脱清淨解脱知見清淨者
於諸煩惱盡中得智謂我生盡非未盡煩
惱中言我生盡是名解脱知見清淨應請
應禮應供養者以能具足如是功徳故
應求請禮敬供養福田者於中殖福獲報
無量乃至涅槃猶不可盡能益施者
能令施者功徳増益如八功徳田滋茂五
穀不令敗壞僧田亦爾成就八功徳故能
令施種功徳増長是故應禮
　　分別賢聖品第十
問曰以何法故名之爲僧答曰四行四得
戒定慧等功徳清淨故名爲僧四行者行須
陀洹行斯陀含行阿那含行阿羅漢四得
者須陀洹斯陀含阿那含阿羅漢行須陀
洹有三種人一隨信行二隨法行三隨無
相行信行者若人未得空無我智信佛法
故隨佛語行故名信行如經中説我於是
事以信故行若得眞智則不但隨信行如
經中説知不作者不信者等是名上人是故
當知未得眞智名隨信行如經中説若人
於法能以少慧觀忍樂者是名信行過凡
夫地未得須陀洹果於其中間不得命
終是名信行是人在聞思慧中正觀諸法
心忍欲樂雖未得空無我智能生世間似
忍法心自此以來名過凡夫地所以者
何後當廣説若無信等五根是人則住
外凡夫中是人漸習得煖法等修慧仍本
名故亦名信行以終不及法行人故是經
應言要必當得須陀洹果不應言不得
命終所以者何是信行者以尚遠故如郁
伽長者供養衆僧天神示言某是阿羅漢
某是行阿羅漢者乃至某是須陀洹某是
行須陀洹者若在十五心中不可得示當
知行須陀洹者有近有遠是名信行法行
者是人得空無我智在煖頂忍第一法中
隨順法行謂空無我等是名法行是二行
人入見諦道見滅諦故名無相行是三種
人名行須陀洹果者世俗道中無斷結故
不得名爲行三果者此事後當説須陀洹
者如佛經説若人斷三結身見疑戒取名
須陀洹不墮惡道必得正智極至七有
問曰若須陀洹見諦所斷煩惱都盡滅
無量苦如池喩經説何故但言斷三結
耶答曰此事後當廣説謂身見盡故餘等
亦盡不墮惡道者後業聚中亦當廣説必
至菩提者是人入法流中必至涅槃如木
在恒河離八因縁必到大海極七有者是
人於七世中無漏智熟如歌羅羅等七日變
成又如服酥等極至七日堅病則消又如
親族限至七世又如七歩蛇螫人身時以
四大力故得至七歩以毒力故不得至
八又欺誑法極至七世又如七日出時則
劫燒盡如是七世集無漏慧燒煩惱盡又
法應七有有須陀洹今世入涅槃有第二
第三極至第七是名須陀洹行斯陀含者
思惟所斷結有九品若斷一二至三四五
是名行斯陀含者有人言以一無礙道斷
是事不然佛經中説以無量心斷如斧柯
喩經中説又行斯陀含者亦名家家是人或
二或三往來或於現身得入涅槃是名
行斯陀含者斯陀含者一來此間便入涅
槃是人思惟所斷結薄住是薄中名斯陀
含是斯陀含或今世入涅槃行阿那含者
若斷第七第八品結是人皆名行阿那含
斷第八品是名一種行阿那含者或有今
世即入涅槃盡離欲界九品結故名阿那
含是阿那含差別八種所謂中陰滅者有
生有滅者有不行滅者有行滅者有上行
至阿迦尼吒滅者有至無色處者有轉
世者有現滅者隨上中下根故有差別
中陰滅者亦有三種上中下根有阿那含
深厭世間有少障礙不得現滅是人則於
中陰中滅生亦三種謂生滅者行滅者不
行滅者生滅者生時深厭離有即入涅槃
是名生滅以根利故或有生已諸無漏道
自然在前不加勤行而入涅槃是不行滅
以根中故或有生已深畏受身勤修行
道乃入涅槃是名行滅以根鈍故上行滅
者亦有三種若從一處終至一處生便入
涅槃是名利根二三處生是名中根一切
處終一切處生是名鈍根從初禪至廣果
天是名決定到廣果已若生淨居是人不
復到無色處以樂慧故若入無色處者是
人終不生淨居天以樂定故轉世者若先
世得須陀洹果斯陀含果後轉身得阿那
含果是人不入色無色界現滅者第一利
根即於現身得入涅槃復有二人一名
信解脱二名見得是二人者根差別故若鈍
根學人在思惟道名信解脱利名見得若
阿那含具八解脱是名身證是等皆名行
阿羅漢者以斷結同故若盡斷滅一切煩
惱名阿羅漢阿羅漢有九種退相守相
死相可進相住相不壞相慧解脱相倶解
脱相不退相是諸阿羅漢以得信等根故
有差別最鈍根者是名退相退失三昧退
三昧故無漏智慧不能現前守相者根小
勝故若護三昧則不退失不護則退前退
相者雖護亦退死相者根又小勝深厭諸
有是人不能得三昧故無漏智慧難得現
前設得喜失故求死也住相者若得三昧
不進不退是名住相前三種在退分三昧
住相者在住分三昧可進相者若得三昧
轉深増益是人住在増分三昧不壞相者
得三昧已種種因縁不能敗壞是人住在
達分三昧慧最利故善取三昧入住起相故
不可壞因滅盡定故有二人不得此定
名慧解脱得此定者名倶解脱不退相者
所得功徳盡無退失如經中説佛語比
丘若我弟子以床輿我我先所得盡無退
失如是九種名無學人先十八學人及九
無學是二十七人名爲一切世間福田僧
中具足是故應禮也
　　福田品第十一
問曰以何等故此諸賢聖名爲福田答曰
斷貪恚等諸煩惱盡故名福田如説稊稗
不去害善穀苗是故施無欲人得報利大
又是人心空故名福田所以者何以空相
故諸貪恚等煩惱不起不生惡業又諸賢
聖得不作法故名福田又是人等所得禪
定皆悉清淨永離大小諸煩惱故又棄捨
憂樂故名福田又能斷除五種心縛心得
清淨故名福田又成就八種功徳田故
又以七定具善護心故又能盡滅七種漏
故無諸漏失又具足戒等七淨法故又能
成就少欲知足等八功徳故又能度彼岸
及勤求度故名福田又經中説但能發心
欲行善法尚多利益況修行耶是諸賢
聖常行善法故名福田又經中説誰施
主家有持戒比丘受供養已入無量定是
施主家得無量福衆中有入無量三昧無相
三昧無動三昧能令施主得無量報故名
福田又經中説三事和合故得大福一曰有
信二曰施物三曰福田於衆僧中多功徳
人功徳人中信心易生又施衆僧具九因
縁故獲大果又施衆僧以受者淨故施必
清淨又施有八種有清淨心少施物亦少
施破戒人有清淨心少所施物多施破戒
人有清淨心少施物亦少施持戒人有清
淨心少所施物多施持戒人有清淨心多施
四種物亦爾於僧中施必當成就若二若
三一切善人皆因衆僧増益功徳然後隨
意回向菩提又所施僧此物皆當得解脱
果於生死中終不能盡又所施衆僧皆爲
嚴心又若於一人生信淨心或時可壞於
衆僧中信心清淨終不壞敗又於一人生
愛敬心或不能廣於衆僧中生信敬心縁
無量故心則廣大又施爲一切入僧數人
以心大故果報亦大以是等縁諸賢聖人
名爲福田是故應禮
　　吉祥品第十二
以是三寶功徳具足故經初説又此三寶於
一切世間第一吉祥如吉祥偈説佛法及
衆僧是名最吉祥復有諸經以吉祥爲初
學者増壽萬歳名聞流布是作經者意
也如阿陀等字貫在經初此非吉相後
當廣説若求第一最吉祥者三寶是也應
當歸依如吉祥偈説
　　　　諸天世人中　無上尊導師　　　　
　　　　佛爲大覺者　是名最吉祥　　　　
　　　　若人於佛所　安信心不動　　　　
　　　　奉持清淨戒　是名最吉祥　　　　
　　　　遠離愚癡人　親近有智者　　　　
　　　　可敬者則敬　是爲最吉祥
是故應禮三寶以最吉祥故我經初説
成實論卷第一

成實論卷第二
　　訶梨跋摩造
　　姚秦三藏鳩摩羅什譯
　　立論品第十三
今欲論佛法饒益於世間佛以大悲心
爲廣利益一切世間故説是法無所齊限
如或有人但爲婆羅門故説解脱經佛所
説經皆爲度脱四品衆生乃至畜生亦不限
礙問曰不應造論論佛語也所以者
何若佛自論可名爲論若佛不論餘不能
論所以者何一切智人意趣難解不知何
所爲故而説是事若不得佛意妄有所説
則爲自傷如經中説二人謗佛一以不信
憎惡故謗二雖有信於佛所説不能諦
受亦名謗佛設有眞智不知佛意尚不
能得論佛所言況未得者而欲造論論
佛意耶所以者何如異論經中佛爲觸故
説如是事諸比丘等種種異論皆不得佛
意又如長老摩訶迦旃延語諸比丘如伐
大樹棄捨根莖但取枝葉汝等亦爾捨離
如來而問我耶若摩訶迦旃延於論議中
自喩枝葉何況餘人能解佛語又佛問舍
利弗云何學人云何數法人三問不答又佛
爲一切諸法根本唯佛能解餘人不能又
阿難白佛遇善知識於得道中則爲半利
亦有道理所以者何以二因縁正見得生
一從他聞二自正念佛語阿難但善知識則
爲具足得道利己又如佛言若我爲人有
所説法是人不得我意故生諍訟今諸
論師各有所執或言過去未來有法或有言
無當知如是諸論師等不解如來隨宜所
説故生諍訟又如阿難爲三摩提説諸所
受皆名爲苦爾時佛語諸比丘言汝觀阿
難髣像是義
又諸論者謂阿羅漢應先受供養比丘不
知便往問佛佛言於我法中前出家者應
先受供養飮食麁事猶尚不能知況如來
意説微妙法以此等故不應造論答曰不
然所以者何有因縁故能知他意如偈中
説能知説者意所趣向亦知説者欲説何
事有二種道聖道世間道後當廣説以此
道故知説者意又異論經中佛亦盡聽
又迦旃延等大論議師得佛意故佛皆讃
善又優陀夷比丘曇摩塵那比丘尼等造佛
法論佛聞即聽又佛法深妙解者造論不
解則止如是其餘佛爲諸法根本等問悉
以通答又應造論所以者何若經造論
義則易解法則久住又佛聽造論如經中
説佛語比丘隨所造論應善受持是故
於修多羅中取義立論別爲異部故應造
論又佛爲種種可度衆生説世間等諸論
議門如莎提等不能解故其心迷亂莎
提等比丘説生死往來常是一識佛如是
等種種説法若無論議云何可解以是等
縁故應造論
　　論門品第十四
論有二門一世界門二第一義門以世界
門故説有我如經中説我常自防獲爲善
自得善爲惡自得惡又經中説心識是常
又言長夜修心死得上生又説作者起業
作者自受又説某衆生生某處等如是皆
以世界門説第一義門者皆説空無如經
中説此五陰中無我我所心如風焔念念
生滅雖有諸業及業果報作者受者皆不可
得如佛以五陰相續因縁説有生死又有
二種論門一世俗門二賢聖門世俗門者
以世俗故説言月盡月實不盡如摩伽羅
母説兒婦爲母其實非母如經中説舌能
知味以舌識知味舌不能知如槊刺
人言人得苦是識知苦非人受苦如貧賤
人字爲富貴佛亦隨人名爲富貴又佛呼
外道名婆羅門亦名沙門又如刹利婆羅
門等佛亦隨俗稱爲尊貴又如一器隨國
異名佛亦隨名又如佛言是吾最後觀毘
耶離諸如是等隨世語言名世俗門賢聖
門者如經中説因縁生識眼等諸根猶如
大海又如經説但陰界入衆縁和合無有
作者亦無受者又説一切苦如經中説世
間言樂聖人説苦聖人説苦世間言樂又
諸所説空無相等名賢聖門又有三時論
門若於此事中説名爲色若色曾有當有
今有皆名爲色識亦如是若識曾知當知
今知皆名爲識如此等名三時論門又有
若有論門苦有觸必因六入非一切六入
盡爲觸因若有愛必因於受非一切受盡
爲愛因或説具足因如觸因縁受或説不
具足因如受因縁愛不説無明或復異説
如經中説心歡喜身得猗三禪無喜亦有
身猗又説猗者受樂四禪有猗而無受樂
是名異説又有通塞二種論門如經中説
若人發足爲供養塔中間命終皆生天上
是名爲通又餘經説作逆罪者不得生
天是名爲塞又經中説受諸欲者無惡不
造是名爲通須陀洹人雖受諸欲亦不能
起墮惡道業是名爲塞又經中説因眼
縁色而生眼識是名爲通若爾應縁一切
色皆生眼識而不然
又經中説因耳縁聲生耳識等不生眼識
是名爲塞又所言通塞皆有道理不壞法
相又有二種論門一決定二不決定決定
者如説佛爲一切智人佛之所説名眞妙
法佛弟子衆名正行者又言一切有爲皆悉
無常苦空無我寂滅涅槃如是等門是名
決定不決定者若言死者皆生是則不定
有愛則生愛盡則滅又經中説若得心定
皆生實智是亦不定聖人得定能生實智
外道得定則不能生又如經説所求皆得
是亦不定或得或不得若言六入必能生
觸是亦不定或有能生或有不生如是等
名不定門又有爲不爲論門如説奇草
芳花不逆風熏又説拘毘羅花能逆風聞
爲人花故説不逆風聞爲天花故説逆
風熏又説三受苦受樂受不苦不樂受又
餘經説所有諸受皆名爲苦有三種苦苦
苦壞苦行苦爲此故説所有諸受一切皆
苦又説是苦三種有新故中新受名樂久
厭則苦中名爲捨又説爲得道故名爲
道人未得道者亦名道人有如是等相因
得名又有近論門如佛語比丘汝斷戲論
則得泥洹雖未便得但以近故亦名爲得
又有同相論門如説一事餘同相事皆名
已説又如佛説心爲輕躁則爲已説餘心
數法又有從多論門如佛言若人不知二
見生滅相者皆名有欲若能知者皆名得
離須陀洹人亦知二見生滅之相而有貪
欲但以知者多是離欲人又有因中説果
論門如説施食則與五事命色力樂辯才
而實不與命等五事但與其因又如説食
錢錢不可食因錢得食故名食錢又
如經説女人爲垢實非垢也是貪著等煩
惱垢因故名爲垢又説五塵名欲實非欲
也能生欲故名之爲欲又樂因縁説名爲
樂如説以法集人是人爲樂又苦因縁説
名爲苦如説與愚同止是名爲苦如説
火苦火樂又説命因爲命如偈中説資生
之具皆是外命如奪人物名爲奪命又説
漏因爲漏如七漏經説此中二是實漏其
餘五事是漏因縁又有果中説因如佛言
我應受宿業謂受業果如是等衆多論門
盡應當知
　　讃論品第十五
應習此論所以者何學習此論得智人法
如經中説世有二人一謂智人一謂愚人
若不善分別陰界諸入十二因縁因果等法
是名愚人若善分別陰界入等是名智人
今此論中正分別解陰界入等故因此論
得智人法是以應學又習此論故不名凡
夫又有二人一是凡夫一非凡夫如説
雖剃鬚髮被服法衣受佛威儀猶遠佛
法以不成就信等根故若能成就信等根
者雖處居家不名凡夫如經中説有四
種人有入僧威儀不入僧數有在僧數
非僧威儀有入僧威儀亦入僧數有非僧
威儀亦非僧數初名出家凡夫次名在家
聖人三名出家聖人四名在家凡夫以此
故知離信等根則不入僧數是故當爲信
等諸根勤行精進欲得信等當於佛法聽
受誦讀如説修行是故應習此佛法論又
從此論得二種利自利利他如經中説有
四種人有能自利不能利他有能利他不
能自利有能倶利有倶不利若能自具
戒等功徳不能令他住戒等中是名自利
如是四種若人雖能自利令他施等得大
果故亦名利他此中佛意不説此利若人
但能爲他説法是名利他是人雖不自隨
法行爲他説故自亦得利如經中説爲人
説法得五種利此中佛意亦不説此此中
但説最第一利謂如説行得盡諸漏是故
説法能利他人以兼利故名人中最猶衆
味中之醍醐也復次是人今處明中後亦入
明世間衆生多從冥入冥從明入冥若
少行佛法是人亦能從冥入明從明入明
所以者何行布施等不能得如聽佛法
利若少聽佛語能得達慧破諸衰惱獲無
量利如經中説有四種人有從冥入冥
從冥入明從明入明從明入冥又四種
人有順流者有逆流者有中住者有
得度者若人一心聽佛法者是人即能除
滅五蓋修七覺意是故此人截生死流名
逆流者亦名爲住亦名得度復有四種
人有常沒者有暫出還沒者有出觀者有
得度者若不能生隨順泥洹信等功徳是
名常沒或生世間信等功徳不能堅固還
復退失是名暫出還沒起隨順泥洹信等
功徳分別善惡是名出觀具足修習隨順
泥洹信等功徳是名得度若人能解佛法
正義終不常沒設復暫退亦不永失又此
人名爲修功徳者若人不修身戒心慧作
少惡業亦墮惡道若人修集身戒心慧雖
多爲惡不墮惡道修身者以聞慧修身受
心法以修身故漸次能生戒定慧品能滅
諸業滅諸業故生死亦滅又經中説有四
種人有結使利而不深有深而不利有亦
深亦利有不深不利初名有増上結時時
而來次名若軟中結常來在心三名若増上
結常來在心四名若軟中結有時而來若
人得聞佛法正論斷二種結深而利者又
解佛法義既不自惱亦不惱他外道持
戒即自惱身若墮邪見即惱他人謂無
罪福業果報故若行布施亦是自惱亦名
惱他如天祠中多殺牛羊若解佛法義
者但爲得利不自惱身亦不惱他如得
禪定行慈悲者是故應習此佛法論又
習此論者名可與言解正義故如經中
説若論議時應當分別是可與言是不可
與言若人不住智者法中處非處中若分別
中及道中者是人皆名不可與言與此相
違名可與言不住智者法中者論者以
正智慧善解義趣然後執用此人不知是
故不執如尼延子等自言我師是可信人
但隨其語不住處非處者不住用因中
諸外道等於二種因共因異因若他説共因
答以異因他説異因答以共因不住如
是二種因中不住分別中者不住譬喩中
不住道中者不住論道中如説論者莫
出惡言勿捨義宗但説實利方便勸誨令
得解悟自心歡喜名聖語法是中若人正
知佛法論者乃可與言非餘人也又不
可與言者有應定答問以不定答應分
別答問以不分別答應反質答問以不反
質答有應置答問而不置答與此相違
名可與言應定答問者唯有一因如佛世
尊世間無等如此比也應分別答問者更
有因縁如死相續等應反質答問者如有
人問還問令答應置答問者若法無實體
但有假名若問此法爲一爲異常無常等
是不答義唯解佛法者乃能知耳是故應
習此佛法論又有三種人正定邪定不定
正定者必入泥洹邪定者必不入泥
洹餘名不定若人能解佛法義者必入正
定又有四種人純罪多罪少罪無罪純罪者
若人但有不善無一善法多罪者多惡少善
少罪者多善少惡無罪者但有善法無有
不善若人能解佛法正義必入二種少罪
無罪又若人解佛法義則受苦有量以
必當得至涅槃故
　　四法品第十六
若習此論得上攝法如經中説有四攝
法布施愛語利行同利布施者衣食等物
以此財施攝取衆生還可敗壞愛語者隨
意語言是亦有咎取彼意故利行者爲他
求利若有因縁助他成事是亦可壞同
利者如共一船憂喜是同是或可壞若人
以法布施愛語利行同利攝取衆生則不可
壞以法攝者謂習此論又習此論得上
依止如經中説依法不依人有人雖言
我從佛聞若從多識比丘所聞若從二三
比丘所聞若衆中聞若從大徳長宿邊聞
不以信此人故便受其語是語若入修多
羅中不違法相隨順比尼然後應受入
修多羅者謂入了義修多羅中了義修多羅
者謂是義趣不違法相法相者隨順比尼
比尼名滅如觀有爲法常樂我淨則不滅
貪等若觀有爲法無常苦空無我則滅貪
等知無常等名爲法相是應依法不依
於人若説依法則總一切法是故次説依
了義經不依不了義經了義經者即第三
依謂依於義不依語也若此語義入修多
羅中不違法相隨順比尼是則依止依智
不依識者識名識色等法如經中説能識
故識智名通達實法如經中説如實知色
受想行識故名爲智如實即空是故識有
所得不應依也若依於智即是依空欲
通達此上依止故當習此論又經中説天
人四輪能増善法一住善處二依善人三
自發正願四宿殖善根住善處者謂處中
國離於五難依善人者生値佛世宿殖善
根者不聾瘂等自發正願者是謂正見正
見必從聞佛法生是故應習此佛法
正論又誦習此論者於壽命中得大堅
利謂通達諦如經中説有四堅法説堅定
堅見堅解脱堅説堅者若説一切有爲皆無
常苦一切無我寂滅泥洹是名説堅是聞
慧滿因此得定名思慧滿因此定故觀有
爲法無常苦等能得正見名修慧滿三慧
得果名解脱堅又若聞佛法正論則得大
利如經中説四大利法親近善人聽聞正
法自正憶念隨順法行若近善人則聞正
法以此正法在善人故聞正法已則生正
念以無常等正觀諸法從是正觀能隨法
行謂無漏見也又聞此論則具四徳處慧
徳處實徳處捨徳處寂滅徳處聞法生慧
是慧徳處以是智慧見眞諦空名實徳處
見眞空故得離煩惱名捨徳處煩惱盡故
心得寂滅是寂滅徳處又人得聞佛法正
論能種隨順泥洹四種善根所謂煖法頂
法忍法世間第一法以無常等行觀五陰
時生順泥洹下軟善根能令心熱是名
煖法煖法増長成中善根名爲頂法頂法
増長成上善根名爲忍法忍法増長成上
上善根名世間第一法又有四種善根
退分住分増分達分離諸禪定禮敬誦讀
是等善根名爲退分得定等善根是名住
分從聞思等生諸善根是名増分無漏善
根是名達分若聞佛法永離退分得三
分善根
　　四諦品第十七
若人聞佛法義則能善知分別四諦苦諦
集諦滅諦道諦苦諦者謂三界也欲界者
從阿鼻地獄至他化自在色界者從梵世
至阿迦尼吒無色界者四無色也又有四
識處色受想行外道或謂識依神住故佛
説識依此四處又有四生卵生胎生濕生
化生諸天地獄一切化生餓鬼二種胎生化
生餘殘四生又有四食揣食者若麁若細
飯等名麁酥油香氣及諸飮等是名爲細觸
食者冷煖風等意思食者或有人以思願
活命識食者中陰地獄無色衆生入滅定
者雖無現識識得在故亦名識食又有六
道上罪地獄中罪畜生下罪餓鬼上善天
道中善人道下善阿修羅道又有六種地
水火風空識四大圍空有識在中數名爲
人又六觸入眼等六根與識和合名爲觸
入又七識處於是處中以顛倒力故識貪
樂住又世八法利衰稱譏毀譽苦樂人在世
間必受此事故名世法九衆生居衆生皆
以顛倒力故能處此中又有諸法五種分
別五陰十二入十八界十二因縁二十二
根五陰者眼色爲色陰依此生識能取
前色是名識陰即時心生男女怨親等想
名爲想陰若分別知怨親中人生三種受
是名受陰是三受中生三種煩惱是名行
陰以此事起受身因縁名五受陰以四縁
識生所謂因縁次第縁縁縁増上縁以業
爲因縁識爲次第縁以識次第生識故色
爲縁縁眼爲増上縁此中識從二因縁生
所謂眼色乃至意法名十二入是中加識名
十八界謂眼界色界眼識界等是陰等法云
何當生在十二時中故名十二因縁是中
無明是煩惱行名爲業因此二事次第生
識名色六入觸受愛取二法是名煩惱有名
爲業未來世中初受身識名之爲生餘名
老死是十二因縁示有過去未來現在但衆
縁生無有我也又爲生死往來還滅故説
二十二根一切衆生初受身時以識爲本是
識六種從眼等生故説六根所謂眼根乃
至意根能生六識故名六根可以分別
男女相故名男女根有人名爲身根少分
此六根或名六入從是六事生六種識故
名爲壽所以者何是六入六識得相續生
故名爲壽是相續斷故名爲死是故此事名
之曰命是中何等是根所謂業也以因業
故六入六識得相續生是命中業名爲命根
是業從諸受生諸受即名樂等五根從此
五根生貪愛等一切煩惱及身口業此業因
縁還受生死是爲垢法能令生死因縁相
續以何因縁能生淨法必因信等信等四
法因縁成慧慧有三時謂未知欲知知已
修習所作辦時此根皆是智慧差別佛以生
死往來還滅垢淨故説二十二根如是等法
苦諦所攝能知此者是名善知苦諦集諦者
業及煩惱業者業品中當説煩惱者煩惱品
中當説諸業煩惱是後身因縁故名集諦滅
諦者後滅諦聚中當廣説謂假名心法心空
心滅此三心故名滅諦道諦者謂三十七
助菩提法四念處四正勤四如意足五根
五力七菩提分八聖道分四念處者身受心
法中正安念及從念生慧觀身無常等安
住縁中名身念處是念及慧漸次轉増能分
別受名受念處又轉清淨能分別心名心
念處能以正行分別諸法名法念處四正
勤者若生惡不善法見其過患爲斷故生
欲勤精進斷方便謂知見縁未生惡不善法
爲不生故生欲勤精進不生方便謂知見
縁未生善法爲生故生欲勤精進生方便
謂知見縁已生善法爲増長故生欲勤精
進以上中下次第方便及不退轉故四如
意足者欲三昧妙行成就修如意分因
欲生三昧名欲三昧欲精進信猗憶念安
慧思捨等妙法共成名妙行成就功徳増長
故名如意足是欲増長名爲精進是名
第二行者有欲有精進故修習定慧得心
三昧所謂定也思惟三昧所謂慧也五根
者聞法生信是名信根信已爲斷垢法
證淨法故勤發精進是名精進根修四念
處是名念根因念能成三昧是名定根
因定生慧是名慧根是五根増長有力故
名五力八聖道分者從聞生慧能信五陰
無常苦等是名正見是慧若從思生名正
思惟以正思惟斷諸不善修集諸善發
行精進從此漸次出家受戒得三道分正
語正業正命從此正戒次成念處及諸禪
定因此念定得如實智名八道分如是次
第又八道分中戒應在初所以者何戒
定慧品義次第故正念正定是名定品精進
常遍一切處行慧品近道故在後説是慧
二種若麁若妙麁者聞慧思慧名正思惟
妙者修慧謂入煖等法中能破假名及五
陰法是名正見以此正見見五陰滅名
初入道從是次得七菩提分念菩提分者
學人失念則起煩惱故繋念善處繋念先
來所得正見是名擇法不捨擇法故名精
進行精進時煩惱減少心生歡喜故名爲
喜以心喜故則身得猗是名爲猗身猗得
樂樂則心定是定難得名爲金剛得無著
果斷憂喜等故名爲捨是名上行又不
沒不發其心平等故名爲捨菩提名無學
智修此七法能得菩提名菩提分是三
十七品得四沙門果須陀洹果者謂通達
空以此空智能斷三結斯陀含果者即修
此道能薄煩惱於欲界中餘有二生阿
那含果者能斷欲界一切煩惱阿羅漢者斷
一切煩惱若能修習此佛法論則能通達
四諦得四沙門果故應修習此正法論
　　法聚品第十八
習此論者則能通達可知等法聚以通
達故外道邪論不能制伏亦能速滅煩惱
自能離苦亦能濟人可知等法聚者謂可知
法可識法色法無色法可見法不可見法
有對法無對法有漏法無漏法有爲法無
爲法心法非心法心數法非心數法心相
應法心不相應法心共有法心不共有法隨
心行法不隨心行法内法外法麁法細法
上法下法近法遠法受法非受法出法非
出法共凡夫法不共凡夫法次第法非次第
法有次第法無次第法如是等二法又有
三法色法心法心不相應法過去法未來
法現在法善法不善法無記法學法無學
法非學非無學法見諦斷法思惟斷法無斷
法如是等三法又有四法欲界繋法色界
繋法無色界繋法不繋法又有四道苦難
行道苦易行道樂難行道樂易行道又有
四味出味離味寂滅味正智味又有四證
法身證法念證法眼證法慧證法四受身
四入胎四縁四信四聖種四惡行如是等
四法五陰六種六内入六外入六生性六
喜行六憂行六捨行六妙行七淨八福生
九次第滅十聖處十二因縁如是可知等法
聚無量無邊不可説盡我今略擧其要可
知法者第一義諦也可識法者謂世諦也
色法者色聲香味觸也無色法者心及無作
法也可見法者謂色入也有對法者色法
是也有漏法者若法能生諸漏如非阿羅
漢假名法中心是也與上相違名無漏法
也有爲法者從衆縁生五陰是也無爲
法者五陰盡滅是也心法者能縁是也心數
法者若識得縁即次第生想等是也心相應
法者謂識得縁次第必生如想等是也心
共有法者謂法心共有如色心不相應行是
也隨心行法者若法有心則生無心不生
如身口無作業也内法者己身内六入也
麁細法者相待有也如觀五欲色定爲細
觀無色定色定爲麁也上下法者亦如
是也近遠法者或異方故遠或不相似故
遠也受法者從身生法也出法者謂善法
也共凡夫法者有漏法也次第法者從他
次第生也有次第法者能生次第也色法
者色等五法也心法者如上説也心不相
應行者無作業也過去法者已滅法也未
來法者當生法也現在法者生而未滅也
善法者爲利益他衆生及眞實智也與
上相違名不善法也二倶相違名無記法
也學法者學人無漏心法也無學法者無學
人在第一義心也餘名非學非無學也見
諦斷法者謂須陀洹所斷示相我慢及從此
生法也思惟斷法者謂須陀洹斯陀含阿那
含所斷不示相我慢及從此生法也無斷法
者謂無漏也欲界繋法者若法報得阿鼻地
獄乃至他化自在天也色界繋法者從梵世
乃至阿迦尼吒天也無色界繋法者四無色
也不繋法者無漏法也苦難行道者鈍根
得定行道者是也苦易行道者利根得定
行道者是也樂難行道者鈍根得慧行道
者是也樂易行道者利根得慧行道者是也
出味者出家求道也離味者身心遠離也
寂滅味者得禪定也正智味者通達四諦
也念證法者四念處也因是念處能生四
禪是名身證因四禪故能生三明名爲
眼證通達四諦名爲慧證四受身有能自
害他不能害有爲他害不能自害有能
自害他亦能害有不自害不爲他害四入
胎者有不自念入胎亦不自念住胎出
胎有自念入胎而不自念住胎出胎有自
念入胎住胎而不自念出胎有自念入胎
住胎出胎以顛倒心亂故不自念心正不
亂故能自念四縁因縁者生因習因依因
生因者若法生時能與作因如業爲報因
習因者如習貪欲貪欲増長依因者如心
心數法依色香等是名因縁次第縁者如
以前心法滅故後心得次第生縁縁者若從
縁生法如色能生眼識増上縁者謂法生時
諸餘縁也信佛者謂得眞智於佛生清淨
心決定知佛於衆生中尊信此眞智即
是信法得是智者一切衆中最爲第一是
名信僧得聖所愛戒謂以深心不造諸惡
知我因是戒能信三寶信是戒力故名信
戒也以四聖種故不爲衣服愛之所染
不爲飮食臥具從身愛之所染故名四聖
種四惡行以貪故瞋故怖畏故癡故墮惡
道中色陰者色等五法也受陰者能縁法也
想陰者能分別假名法也行陰者能生後
身法也識陰者唯能識塵法也地種者色香
味觸和合堅相多者名爲地種濕相多者名
爲水種熱相多者名爲火種輕相多者名
爲風種色相無故説名空種能縁法故名
爲識種眼入者四大和合眼識所依故名眼
入耳鼻舌身入亦如是意入者謂心也色入
者眼識所縁法也聲香味觸法入亦如是
六生性者謂黒性人能習黒法亦習白法
及黒白法白性人亦如是也六喜行者
依貪心也六憂行者依瞋心也六捨行者
依癡心也六妙行者實智慧也七淨戒淨者
戒律儀也心淨者得禪定也見淨者斷身
見也度疑淨者斷疑結也道非道知見淨
者斷戒取也行知見淨者思惟道也行斷
知見淨者無學道也八福生者人中富貴乃
至梵世也諸福報樂此中最多故説此八
也九次第滅者入初禪滅語言二禪滅
覺觀三禪滅喜四禪滅出入息虚空處滅
色相識處滅無邊虚空相無所有處滅無邊
識相非想非非想處滅無所有想入滅
盡定滅受及想也十聖處者聖人斷五法
成六法守一法依四法滅僞諦捨諸求
不濁思惟離諸身行善得心解脱善得慧
解脱所作已辦獨而無侶斷五法者斷五
上結得阿羅漢一切結盡行六妙法眼等
諸情於色等塵不憂不喜亦不癡故守一
法者繋念身也依四法者謂乞食等四依
法也復有人言依四法者聖人有法遠離
有法親近有法除滅有法忍受淨持戒故能
達實相名離僞諦斷一切見名得初果
捨諸求者謂欲求有求及梵行求得初果
故知有爲法皆是虚誑欲捨三求得金
剛三昧已捨於學道爾時能盡名捨諸求
不濁思惟者滅六種覺心得清淨能薄三
毒得第二果滅除貪憂得第三果名不濁
思惟離身行者除欲界結得四禪故名離
身行得盡智故名善得心解脱得無生智
故名善得慧解脱諸聖人心住此十處故
名聖處佛法所作必應盡苦故曰所作已
辦遠離凡夫及諸學人故曰無侶心離諸
法住畢竟空故名爲獨十二因縁無明者
謂隨假名心因此倒心能集諸業故曰無
明縁行識隨業故能受有身故曰行縁識
也受有身已名爲名色六入觸受此諸分
等隨時漸増受諸受時依止假名故能生
愛因愛生餘煩惱故名爲取愛取因縁
有是名三分從是諸業煩惱因縁後世中
生從生因縁有老死等是中若説無明諸
行則明過去世有令斷常見知從無始生
死往來從業煩惱因縁受身若説生死則
明未來世有令斷斷見若不得眞智則
生死無邊但有苦果若説中間八分明現
在法但從衆縁相續故生無有眞實此中
無明諸行是先世因縁此因縁果謂識名色
六入觸受從此五事起愛取有是未來世
因此因縁果謂生老死若受諸受時還生
愛取是故此十二分輪轉無窮能得眞智
則不集諸業諸業不集則無有生生名起
成若人習此正論則知諸法皆自相空不
集諸業諸業不集則無有生無有生故
老死憂悲苦惱都滅故欲自利兼利衆生
漸成佛道熾然自法滅他法者當習此
論
　　十論初有相品第十九
問曰汝經初言廣習諸異論欲論佛法義
何等是諸異論答曰於三藏中多諸異論
但人多喜起諍論者所謂二世有二世無
一切有一切無中陰有中陰無四諦次第
得一時得有退無退使與心相應心不相
應心性本淨性本不淨已受報業或有或
無佛在僧數不在僧數有人無人有人
言二世法有或有言無問曰何因縁故説
有何因縁故説無答曰有者若有法是
中生心二世法中能生心故當知是有
問曰汝當先説有相答曰知所行處名曰
有相難曰知亦行於無所有處所以者何
如信解觀非青見青又所作幻事亦無而見
有又以知無所有故名入無所有處定又
以指按目則見二月又經中説我知内無
貪欲又經中説知色中貪斷名爲色斷又
如夢中無而妄見以是等縁知亦行於無
所有處不可以知所行處故名爲有答曰
無有知行無所有處所以者何要以二法
因縁故識得生一依二縁若當無縁而識
生者亦應無依而識得生然則二法無用
如是亦無解脱識應常生是故知識不行
於無又以有所識故名爲識若無所識
則亦無識又説識能識塵謂眼識識色乃
至意識識法若言有無縁識此識何所識
耶又若言有無縁識是則錯謬如有人言
我狂心亂世間所無而我皆見又若知無所
有不應生疑以有所知故得生疑又經
中説若世間所無我知見者無有是處又
汝言自相違若無何所知耶又經中説能縁
法者是心心數法亦説一切諸法皆是所縁
此中不説無法爲縁又諸塵是生識因
若無以何爲因又經中説三事和合故名爲
觸若法無者何所和合又無縁之知云何可
得若知則不無若無則不知是故無無縁
知又汝言知行無所有處如信解觀非青
見青者無有是處所以者何是非青中實
有青性如經中説是木中有淨性又取青
相心力轉廣一切盡青非無青相又幻網
經説有幻幻事者無衆生中見似衆生故
名爲幻又汝言以知無所有故名入無所
有處定者以三昧力故生此無相非是無
也如實有色壞爲空相又入是三昧所見
法少故名爲無如鹽少故名無鹽慧少故
名無慧又如説非有想非無想處是中雖
實有想亦説非有非無又汝言以指按目
見二月者見不審故以一爲二若合一
眼則不見二又汝言我知内無欲者是人
見五蓋相違七覺法故便生念言我知無
欲非知無也又汝言知色中貪斷名色
斷者見眞實慧與妄解相違故名貪斷又
汝言夢中無而見者因先見聞憶念分別及
所修習故夢中見又冷熱氣盛故隨夢見
或以業縁故夢如菩薩有諸大夢或天
神等來爲現夢是故夢中見有非知無也
難曰汝言要以二法因縁識得生者是事
不然佛破神我故説二法因縁生識非盡
然也又汝言以有所識故名識者識法
有則知有無則知無若此事無以無此事
故名爲見空又三心滅故名爲滅諦若無
空心何所滅耶又汝言眼識識色乃至意
識識法者是識但能識塵不辯有無又汝
言若有無縁識是則錯亂者則有知無之
知如狂病人見所無者又汝言若知無不
應生疑者若疑爲有爲無則有無縁知
也又汝言如經中説若世間所無我若知
見無是處者是經不順法相似非佛語
或三昧如是入此三昧所見盡有爲是三
昧故如是説又汝言汝言自相違者我
言縁無非相違也又汝言心心數法能縁
一切法是縁者有心心數法而無所縁亦心
心數法不能實縁故不名縁又諸法實相
離諸相故不名爲縁又汝言諸塵是生識
因若無以何爲因者即以無爲因又汝言
三事和合名爲觸者若三事可得則有和
合非一切處盡有三事又汝言若知不無
若無不知者若有縁知亦同是過又汝言
如木中有淨性者是事不然有因中有
果過故又汝言取相心轉廣者是亦不然
本青相少而見大地一切皆青則是妄見如
是觀少青故能見閻浮提盡皆是青非妄
見耶又汝言幻網經説有幻幻事者無衆
生中見似衆生爲衆生事此事實無而見
則是無縁知也又汝言以三昧力故生此
無相如實有色壞爲空者若色實有而壞爲
空則是顛倒又少而言無亦無顛倒又汝
言見不審者是事不然如眼氣病人見空
中有毛其實無也又汝言見五蓋相違七
覺法故便生念言我知無者七覺法異無
貪亦異云何爲一又汝言見眞實慧與妄
解相違名貪斷者妄解名虚妄觀是故説
知欲斷故色斷眞實慧者無常觀也又汝
言夢中見實者是事不然如夢墮舍而
實不墮是故有知無之知不以知行故
名有相
　　無相品第二十
問曰若此非有相今陰界入所攝法應當是
有答曰此亦不然所以者何是人説凡夫
法陰界入攝是事不順法相若然者有説
如等諸無爲法亦應是有而此實無故知陰
界入所攝法非是有相問曰若人以現知
等信有所得名爲有相答曰此亦非有
相是可信法決定分別不可得説又有經
説應依於智不應依識以性得故色等
諸塵不可得後當廣説此無相不壞有所
得相云何可立問曰有與法合故名爲有
答曰有後當破又有中無有云何有與法
合故名有耶以是因縁有相決定分別不
可得説但以世諦故有非第一義問曰
若以世諦有者今還以世諦故説過去未
來爲有爲無答曰無也所以者何若色等
諸陰在現在世能有所作可得見知如經
中説惱壞是色相若在現在則可惱壞非
去來也受等亦然故知但有現在五陰二
世無也
復次若法無作則無自相若過去火不能
燒者不名爲火識亦如是若在過去不
能識者則不名識復次若無因而有是
事不然過去法無因可有是故不然復次
凡所有法皆衆縁生如有地有種水等因
縁則牙等生有紙筆人功則字得成二法
等合則有識生未來世中牙字識等因縁未
會云何得有是故二世不應有也復次若
未來法有是則爲常以從未來至現在
故如從舍至舍則無無常是事不可又經
中説眼生無所從來滅無所至是故不應
分別去來法也復次若未來有眼色識者
則應有作過去亦爾而實不然是故知無
去來法也又去來色有則應有對有礙而
實不然是故無也復次若瓶等物未來有者
則陶師等不應有作而現有作故無未來
有又佛説有爲法三相可得生滅住異生
者若法先無今現有作滅者作已還無住異
者相續故住變故名異是三有爲相皆在現
在非過去未來
　　二世有品第二十一
問曰實有過去未來所以者何若法是有
此中生心如現在法及無爲法又佛説色
相亦説過去及未來色又説凡所有色若内
若外若麁若細若過去未來現在總名色
陰又説過去未來色尚無常何況現在無
常是有爲相是故應説有又現見從智生
智以修習故如從稻生稻是故應有過
去若無過去果則無因又經中説若過去
事實而有益佛則説之又説應觀過去
未來一切無我又縁未來意識依過去意
若無過去識何所依又知過去業有未來
果是名正見又佛十力知去來諸業又佛
自説若無過去所作罪業是人終不墮諸
惡道又學人若在有漏心中則不應有
信等諸無漏根又諸聖人不應決定記未來
事又若無去來則人不應憶念五塵所以
者何意識不知現五塵故又説十八意行
皆縁過去又若無去來則阿羅漢不應自
稱我得禪定以在定中無言説故又四
念處中不應得觀内心内受所以者何現
在不得觀過去故又亦不應修四正勤
所以者何未來世中無惡法故餘三亦爾
又若無去來則無有佛又亦不應有修
戒久近是故不然
　　二世無品第二十二
答曰過去未來無汝雖説有法中生心是
先已答無法亦能生心又汝説色相色數
色可相者是事不然過去未來不應是色
無惱壞故亦不可説無常相也但佛隨
衆生妄想分別故説其名又汝言智生智
者因與果作因縁已滅如種與牙作因
已滅佛亦説是事生故是事生又汝言實而
有益佛則説者佛説是事本現在時不言
猶有若説過去滅盡則知無有又汝言觀
無我者以衆生於去來法計有我故佛如
是説又汝言是正見者以此身起業此
業與果作因已滅復後還自受故説有
果於佛法中若有若無皆方便説爲示罪
福業因縁故非第一義如以因縁説有
衆生去來亦爾依過去意者是方便依不
如人依壁等亦明心生不依於神因先
心故後心得生業力亦爾佛知是業雖滅
而能與果作因不言定知如字在紙罪
業亦爾以此身造業是業雖滅果報不失
又汝言不應有諸無漏根者若學人得無
漏根已得在現在雖過去滅未來未至
以成就故不得言無又汝言聖人不應
記未來者聖智力爾雖未有法而能玄
記如過去法雖已滅盡念力能知又汝言
不應念五塵者是凡夫人癡故妄念先取
定相後雖滅盡猶生憶念憶法應爾非
如兎角等十八意行亦復如是現在取色
雖滅過去亦隨憶念又汝言不應自稱我
得禪定者是定得在現在憶念力故自言
我得又汝言不應得觀内心内受者有
二種心一念念生滅二次第相續用現在心
觀相續心非今猶在又汝言不應修習
四正勤者防未來世惡法因縁亦起未來
善法因縁又汝言則無佛者佛寂滅相雖
現於世不攝有無況滅度耶衆生歸命亦
如世人祠祀父母又汝言亦不應有修戒
久近者不以時故戒有差別所以者何時
法無實但以諸法和合生滅故名有時是
故汝所説因是皆不然
　　一切有無品第二十三
論者言有人説一切法有或説一切法無
問曰何因縁故説有何因縁故言無答曰
有者佛説十二入名爲一切是一切有地等
諸陀羅驃數等諸求那擧下等諸業總相別
相和合等法及波居帝本性等及世間事中
兎角龜毛蛇足鹽香風色等是名無又經中
佛説虚空無轍跡外道無沙門凡夫樂
戲論如來則無有又隨所受法亦名爲
有如陀羅驃等六事是優樓佉有二十五
諦是僧佉有十六種義是那耶修摩有又
若有道理能成辦事亦名爲有如十二入
又佛法中以方便故説一切有一切無非
第一義所以者何若決定有即墮常邊若決
定無則墮斷邊離此二邊名聖中道
成實論卷第二

成實論卷第三
　　訶梨跋摩造
　　姚秦三藏鳩摩羅什譯
　　有中陰品第二十四
論者言有人説有中陰或有説無問曰何
因縁故説有何因縁故言無答曰有中
陰者佛阿輸羅耶那經中説若父母會時衆
住隨何處來依止其中是故知有中陰又
和蹉經説若衆生捨此陰已未受心生
身於是中間我説愛爲因縁是名中陰
又七善人中有中有滅者又經中説雜起
業雜受身雜生世間當知有中陰又經
中説四有本有死有中有生有又説七
有五道有業有中有又説閻王呵責中陰
罪人令顛倒墮又佛因中陰知衆生宿命
謂此衆生生此處彼衆生生彼處又經中
説以天眼見諸衆生死時生時又説衆生
爲陰所縛故從此世間至彼世間又世人
亦信有中陰言若人死時有微四大從此
陰去又若有中陰則有後世若無中陰
者捨此身已未受後身中間應斷以是
故知有中陰
　　無中陰品第二十五
有人言無有中陰汝雖言阿輸羅耶那經
中説有中陰是事不然所以者何若是聖
人不知此爲是誰從何處來則無中陰
若有者何故不知又汝言和蹉經説是事
不然所以者何是經中問異答異是和蹉
梵志所計身異神異故如是答中陰中有五
陰又汝言有中有滅者是人於欲色界中
間受身於此中滅故名有中有滅也所
以者何如經中説若人死何處去何處生在
何處是義無異又汝言雜受身雜生世間
者若言受身言生世間是義不異又汝
言四有七有者是經不然以不順法相
故又汝言閻王呵責者此在生有非中有
也又汝言佛因中陰知宿命者是事不
然聖智力爾雖不相續亦能念知又汝言
天眼見死時生時者欲生名生時將死名
死時非中陰也又汝言衆生爲陰所縛從
此至彼者示有後世故如是説不明有
中陰也又汝言死時有微四大去者世人
所見不可信也此非用因又汝言若無中
陰中間應斷者以業力故此人生此彼人
生彼如過去未來雖不相續而能憶念是
故無有中陰復次宿命智中説知此人此
間死彼間生不説住中陰中復次佛説三
種業現報生報及後報業不説有中陰
報業復次若中陰有觸即名生有若不能
觸是則無觸觸無故受等亦無如是何所
有耶又若衆生受中陰形即名受生如
經中説若人捨此身受餘身者我説名生
若不受身則無中陰復次若中陰有退即
名爲生所以者何要先生後退故若無退
是則爲常又以業力故生何用中陰又若
中陰從業成者即是生有如説業因縁生
若不從業成何由而有是應速答答曰
我以生有差別説名中陰是故無如上過
是人雖中陰生亦與生有異能令識到迦
羅羅中是名中陰難曰以業力能至何
用分別説中陰耶又心無所至以業因縁
故從此間滅於彼處生又現見心不相續
生如人刺足頭中覺痛此足中識無有因
縁至於頭中以近遠衆縁和合生心是故
不應分別計有中陰
　　次第品第二十六
論者言有人説四諦次第見有人説一時
見問曰何因縁故説次第見何因縁故言
一時見答曰次第見者如經中説若人見
世間集即滅無見見世間滅即滅有見當
知集滅二相各異又若人能知所有集相皆
是滅相是名離垢得法眼淨又説利智慧
人漸捨諸惡如練金師能離身垢又漏盡
經説能知見者則漏得盡行者不能自知
日日所盡常修習故得盡諸漏復次佛言
於諸諦中能生眼智明慧欲界苦中二色無
色界二集等亦爾又經中佛自口説漸次
見諦如人登梯次第而上以是等經故
知四諦非一時得又諸煩惱於四諦中四
種邪行所謂無苦無集無滅無道故無漏
智亦應次第四種正行又行者應定心分
別是苦是苦因是苦滅是苦滅道若一心中
何得如是決定分別故知次第非一時
也
　　一時品第二十七
有人言四諦一時見非次第汝説見世間
集即滅無見見世間滅則滅有見者則
壞自法若然者亦不應以十六心十二行
得道又汝言知所有集相皆是滅相得法
眼者若爾便應以二心得道一者集心二
謂滅心但不然又汝言利智漸捨惡者亦
不應但十六心也又汝言漏盡經説能知
色等得漏盡者如是則應有無量心非但
十六心又汝言眼智明慧者佛自言於四
諦中得眼智明慧不言次第有十六心又
汝言佛自口説漸次見諦如登梯者我不
習此經設有應棄以不順法相故又汝
言四種邪行者於五陰等亦應邪行隨所
邪行皆應生智如是則不應但以十六
心得道又汝言應定分別者於色等中
亦應分別是故不但應有十六心也復
次行者不得諸諦唯有一諦謂見苦滅
名初得道以見法等諸因縁故行者從
煖等法漸次見諦滅諦最後見滅諦故名
爲得道
　　退品第二十八
論者言有人説阿羅漢退或説不退問曰何
因縁故説退何因縁故言不退答曰有退
者如經中説時解脱阿羅漢以五因縁故
退樂作務樂誦讀樂斷事樂遠行長病
又經説二種阿羅漢退相不退相又經中説
若某比丘退解脱門則有是處又經中説
觀身如瓶防意如城慧與魔戰守勝無
壞若無退者不應守勝又二種智盡智
無生智若盡智不復生者何用無生智又
優陀耶難得滅盡定者即是退因是人雖
退亦生色界以是等縁當知有退
　　不退品第二十九
有人言聖道不退但退禪定問曰若然者
無二種阿羅漢但有退相以一切阿羅漢
於禪定中皆有退故答曰退禪定中自在
力非一切阿羅漢皆得自在力問曰不然
如劬提比丘六反退已便以刀自害若
退禪定者不應自害以佛法中貴解脱
不貴定故答曰是人依此禪定當得阿羅
漢道失此定故則失無漏非無漏有退
所以者何如偈説畢故不造新於諸有
中皆得厭離滅諸結使更無生相是諸健
人猶如燈滅又説譬如石山風不能動健
者如是毀譽不傾又經中説愛生愛等是
阿羅漢永拔愛根何從生結又説所謂聖
人究竟盡邊所作已辦又説聖人散滅
不集破裂不識等又經中説無明因縁起
貪恚癡是阿羅漢無明永盡云何生結又經
中説若諸學人求泥洹道我説是人應不
放逸若得漏盡不復漏也是故不退又
説智者善思惟善語言善身業所作無
失又説比丘樂不放逸見放逸過是則
不退親近泥洹又經中説麋鹿依野鳥依
虚空法歸分別眞人歸滅又三因縁起諸
結使貪欲不斷所欲現前中生邪念是阿羅
漢貪欲已斷雖對所欲不生邪念故不起
結又説比丘邪觀諸法故起三漏是阿羅
漢無邪觀故不起諸漏又經中説若以聖
慧知已則無有退如須陀洹果無有退者
又阿羅漢善知三受生相滅相味過出相
故不起結又説比丘若戒定慧三事成就則
不退轉又阿羅漢斷已生結未生者令不
生又經中説實行聖人終無有退阿羅漢已
證四諦諸漏盡故名實行者又説七覺名
不退法阿羅漢具足七覺是故不退又阿
羅漢證不壞解脱是故不退又阿羅漢於
佛法中得堅固利所謂不壞解脱又如人
截手念與不念常名截手阿羅漢亦爾
斷結使已念與不念常名爲斷又經中説
信等根利名阿羅漢利根者終無有退又
阿羅漢能於無上斷愛法中心善得解脱
畢竟盡滅又譬如火燒所未燒燒已不還
本處比丘如是已能成就十一法故終無
有退問曰有二種阿羅漢汝所引經説
不退者答曰此是總相説諸學人應不放
逸阿羅漢不須非是別相説不退相者又
佛説偈勝若還生不名爲勝勝而不生是
名眞勝若阿羅漢還生煩惱則不名勝又
阿羅漢生已盡故不復受身汝經雖説阿
羅漢退法應還得若爾亦可法應不退若
比丘能令諸相不生名阿羅漢是故無
退
　　心性品第三十
論者言有人説心性本淨以客塵故不淨
又説不然問曰何因縁故説本淨何因縁
故説不然答曰不然者心非性本淨客
塵故不淨所以者何煩惱與心常相應生非
是客相又三種心善不善無記善無記心
是則非垢若不善心本自不淨不以客故
復次是心念念生滅不待煩惱若煩惱共
生不名爲客問曰心名但覺色等然後取
相從相生諸煩惱與心作垢故説本淨
答曰不然是心心時即滅未有垢相心時
滅已垢何所染問曰我不爲念念滅心故
如是説以相續心故説垢染答曰是相續
心世諦故有非眞實義此不應説又於世
諦是亦多過心生已滅未生未起云何相
續是故心性非是本淨客塵故不淨但佛爲
衆生謂心常在故説客塵所染則心不淨
又佛爲懈怠衆生若聞心本不淨便謂性
不可改則不發淨心故説本淨
　　相應不相應品第三十一
論者言有人説諸使心相應有説心不相
應問曰何因縁故説心相應何因縁故言
不相應答曰心相應者後使品中當説又
貪欲等諸煩惱業是業諸使相應汝法中
雖説心不相應使與心相應結纒作因是
事不然所以者何經中説從無明邪念邪
思惟等起貪等結無有經説從使生也
汝法中雖説久習結纒則名爲使生是事
不然所以者何身口業等亦有久習相是
亦應有似使心不相應行而實無有若
然者諸法皆從現在因生無過去因然則
不應從業生報亦不應從意生意識
也又此諸使念念滅故復何因生問曰共相
因生答曰是亦不然因果不得一時合故
此事後燈喩中當説故不應言諸使非心
相應
　　過去業品第三十二
論者言迦葉鞞道人説未受報業過去世
有餘過去無答曰此業若失則過去過去若
不失是則爲常失者過去異名則爲失已
復失是業與報作因已滅報在後生如經
中説以是事故是事得生如乳滅時與酪
作因何用分別過去業耶又若言若然
者餘因中有過云何無因而識得生如無
乳時何得有酪若無四大身口等業何依
而有如是等我先説過去有過彼應答
此
　　辯三寶品第三十三
論者言摩醯舍婆道人説佛在僧數答曰若
説佛在四衆所謂有衆生衆人衆聖人
衆是則非過若言佛在聲聞衆中是則有
咎以聞法得悟故曰聲聞佛相異故不
在此中問曰佛居僧之首有人施者名爲
施僧答曰此施屬何等僧此經小失是應
當言施屬佛僧問曰佛語瞿曇彌以此
衣施僧則爲供養我亦是供養僧答曰
佛意言以語言爲供養我是物供養僧
如經中説若人瞻病即是看我問曰諸有
成就聖功徳人舍利弗等皆在僧數中佛
亦如是以同相故答曰若以同相者諸凡
夫人及非衆生數亦有應入僧數者而不
然是故知佛不在僧中又佛不入僧羯磨
中亦不同諸餘僧事又以三寶差別故
佛不在僧中
　　無我品第三十四
論者言犢子道人説有我餘者説無問曰
何者爲實答曰實無我法所以者何如
經中佛語比丘但以名字但假施設但以
有用故名爲我以但名字等故知無眞
實又經中説若人不見苦是人則見我若
如實見苦則不復見我若實有我見苦
者亦應見我又説聖人但隨俗故説言有
我又經中佛説我即是動處若實有者不
名動處如眼有故不名動處又處處經
中皆遮計我如聖比丘尼語魔王言汝所
謂衆生是即爲邪見諸有爲法聚皆空無衆
生又言諸行和合相續故有即是幻化誑惑
凡夫皆爲怨賊如箭入心無有堅實又
言無我無我所無衆生無人但是空五
陰生滅壞敗相有業有果報作者不可得
衆縁和合故有諸法相續以是等縁故佛
種種經中皆遮計我是故無我又經中解
識義何故名識謂能識色乃至識法不説
識我是故無我群那比丘問佛誰食識
食佛言我不説有食識食者若有我應
説我食識食以不説故當知無我又洴
沙王迎佛經中佛語諸比丘汝觀凡夫隨
逐假名謂爲有我是五陰中實無我無我
所又説因五陰故有種種名謂我衆生人
天等如是無量名字皆因五陰有若有我
者應説因我又長老弗尼迦謂外道言
若人邪見無而謂有佛斷此邪慢不斷衆
生是故無我又炎摩伽經中舍利弗語炎
摩伽言汝見色陰是阿羅漢耶答言不也
見受想行識是阿羅漢耶答言不也見五
陰和合是阿羅漢耶答言不也見離五
陰是阿羅漢耶答言不也舍利弗言若如
是推求不可得者應當言阿羅漢死後無
耶答言舍利弗我先有惡邪見今聞此義
是見即滅若有我者不名惡耶又四取中
説我語取若有我者應言我取如欲取等
不應言我語取又先尼經説於三師中若
有不得現我後我我説是師則名爲佛
以佛不得故知無我又無我中我想名爲
顛倒若汝意謂我中我想非顛倒者是事
不然所以者何佛説衆生所有見我皆見
五陰是故無我又説衆生種種憶念宿命
皆念五陰若有我者亦應念我以不念故
當知無我若汝意謂亦有經説憶念衆生
如某衆生中我名某者是事不然此爲世
諦分別故説實念五陰非念衆生所以者
何以意識念意識但縁於法是故無有
念衆生念又若人説決定有我於六邪見
中必墮一見若汝意謂無我亦是邪見者
此事不然所以者何以二諦故若以世諦
説無我第一義諦説有我是則有過我今
説第一義故無世諦故有是故無咎又佛
説拔我見根如癡王問中佛答癡王若人
以一心觀諸世間空則拔我見根不復見
死王又諸説有我因縁憂喜等事皆在
五陰又以破諸外道我見因縁是故無
我
　　有我無我品第三十五
問曰汝言無我是事不然所以者何四種
答中是第四置答謂人死後若有若無亦
有亦無非有非無若實無我不應有此置
答又若人言無有衆生受後身者即是邪
見又十二部經中有本生經佛自説言彼
時大喜見王我身是也如是等本生今五
陰非昔五陰是故有我從本至今又佛説
今喜後喜爲善兩喜若但五陰不應兩喜
又經中説心垢故衆生垢心淨故衆生淨又
一人生世間多人得衰惱一人生世間多
人得利益又若修集善不善業皆依衆生
不依非衆生數又處處經中佛自説我言
有衆生能受後身又能自利不利他等以
是等縁故知有我汝先雖説但名字等是
事不然所以者何佛但以外道離五陰
已別計有我常不壞相斷此邪見故言無
我今我等説五陰和合名之爲我是故無
咎又雖言我但名字等應深思惟此言若
衆生但名字者如殺泥牛不得殺罪若殺
實牛亦不應有罪又如小兒以名字物
施皆有果報大人持施亦應得報而實
不然又但名字故無而説有者聖人應有
妄語以實語故名爲聖人故知有我又若
聖人見實無我而隨俗故説有我者則是
倒見以異説故又若隨俗無而説有則
不應復説經中實義十二因縁三解脱門無
我法等若人謂有後世隨而言有若人謂
無隨人言無又諸世間萬物皆從自在天
生如是種種邪見經書皆應隨説是事不
可是故汝所引經皆已總破故非無我答
曰汝先言以置答故知有我者是事不然
所以者何此不可説法後滅諦聚中當廣分
別故無實我及不可説者但假名説非實
有也又汝法中我以六識識如汝經説因
眼所見色故我壞是則眼識所識則不應
言非色非非色聲等亦爾復次若我六識
所識則與經相違經中説五情不能互
取五塵所伺異故若我可六識識則六根
互用又汝所言前後相違眼識所識則不
名爲色又汝言無我是邪見者經中佛自
告諸比丘雖無有我因諸行相續故説
有生死我以天眼見諸衆生生時死時亦
不説是我又汝自法中有過汝法中言我
不生若不生則無父母無父母則無逆罪
亦無諸餘罪業是故汝法即是邪見又汝言
有本生者因五陰故名喜見王即彼陰
相續故名佛故説我是彼王汝法中我是
一故不應差別又汝言爲善兩喜者經中
佛自遮是事言我不説有捨此五陰受
彼陰者但以五陰相續不異故言兩喜又
汝言心垢故衆生垢者以此故知無有實
我若實有我應與心異不應言心垢故
衆生垢所以者何不可彼垢此受故但以
假名因縁有垢故言假名垢是故假名爲
我非眞實也又汝法中説我非五陰是則
不生不滅無罪福等有如是過我等説五
陰和合假名爲我因是我故有生有滅及
罪福等非無假名但非實耳又汝先言
破外道意故佛説無我者汝自妄想如是
分別佛意不然又種種説我皆是過咎
如汝言外道離五陰已別計有我汝亦如
是所以者何五陰無常我不可説若
常無常是即離陰復次陰有三分戒定慧
品善不善無記欲界色界無色界繋如是
分別我不得爾故異五陰又我是人五
陰非人是則爲異又陰是五我是一是
故我非陰也若有我者以此等縁則異
五陰又世間無有一法不可説一不可
説異是故無有不可説法問曰如然可
然不得言一不得言異我亦如是答
曰是亦同疑何者是然何者可然若火
種是然餘種是可然則然異可然若火種
即是可然云何言不一若可然即是火種
若離火種亦倶不然故名同疑若然有可
然如我有色即墮身見又應多我如薪
火異牛糞火異我亦如是人陰我異天陰
我異是即多我又如然可然在三世中
我與五陰亦應如是在三世中如然可
然是有爲故我與五陰亦應有爲又汝雖
言然與可然不一不異然眼見異相我
與五陰亦應有異又五陰失而我不失
以此間沒至彼間生有兩喜故若隨五
陰有失有生則同五陰不名兩喜汝以妄
想分別是我得何等利又諸塵中無有一
塵六識所識汝所説我可六識識則非六
塵又十二入不攝則非諸入四諦不攝則
非諸諦是故若謂有我即爲妄語又汝
法中説可知法者謂五法藏過去未來現在
無爲及不可説法我在第五法中則異於
四法汝欲令異於四法而非第五是則不
可若言有我則有此等過何用妄想分
別我耶是故汝先説外道離五陰已別計
有我我等不爾是事不然又汝先言我但
假名應深思者是事不然所以者何是佛
法中説世諦事不應深思又汝説妄語見
倒亦復如是又汝言不應説經中實義
者是事應説令知第一義故又汝言世間
所説盡應隨者若説從自在天生萬物等
是不可受若有利益不違實義是則應
受是故無咎若世諦中能生功徳能有利
益如是應受後當廣説又汝言殺泥牛
等無殺罪者今當答此若於有識諸陰相
續行中有業業報泥牛等中無如此事
是故當知五陰和合假名爲我非實有
也
　　苦諦聚色論中色相品第三十六
問曰汝先言當説成實論今當説何者爲
實答曰實名四諦謂苦苦因苦滅苦滅
道五受陰是苦諸業及煩惱是苦因苦盡是
苦滅八聖道是苦滅道爲成是法故造斯
論佛雖自成此法爲度衆生故處處散
説又佛略説法藏有八萬四千是中有四
依八因是義或捨而不説或有略説我今
欲次第撰集令義明了故説問曰汝言五
受陰是苦諦何謂爲五答曰色陰識陰想受
行陰色陰者謂四大及四大所因成法亦
因四大所成法總名爲色四大者地水火
風因色香味觸故成四大因此四大成
眼等五根此等相觸故有聲地者色等
集會堅多故名地如是濕多故名水熱多
故名火輕動多故名風眼根者但縁色
眼識所依及同性不依時皆名眼根餘四
根亦如是色者但眼識所縁及同性不縁
時是名爲色香味觸亦如是是等相觸故
有聲
　　色名品第三十七
問曰經中説諸所有色皆是四大及四大所
因成何故言諸所有皆是耶答曰言所有
皆是是定説色相更無有餘以外道人
説有五大爲捨此故説四大四大所
因成者四大假名故有遍到故名大無色
法無形無形故無方無方故不名爲大
又以麁現故名大心心數法不現故不
名爲大問曰何故名地等法爲色不名
聲等答曰有對法名色聲等皆有對故亦
名爲色非如心法等有形故名色聲等皆
有形故亦名爲色障礙處所故名爲形問
曰色等非盡有形聲等無形答曰聲等一
切有形以有形以有對有障礙故壁
障則不聞問曰若聲等有礙則應不受餘
物如壁障故則無所容答曰聲微細故
得有所受如香味等細故共依一形不
相妨礙是故聲等有礙有對故皆名爲色
又可惱壞相故名爲色所有割截殘害等
皆依於色爲違此故名無色定又示宿
命善惡業故名爲色又示心心數法故名
爲色又爲稱名故名爲色
　　四大假名品第三十八
問曰四大是假名此義未立有人言四大是
實有答曰四大假名故有所以者何佛爲
外道故説四大有諸外道説色等即是大
如僧佉等或説離色等是大如衞世師等
故此經定説因色等故成地等大故知諸
大是假名有又經説地種堅及依堅是故
非但以堅爲地又世人皆信諸大是假名
有所以者何世人説見地嗅地觸地味
地又經中説如地可見有觸又入地等一
切入中是人見色不見堅等又人示地色
地香地味地觸實法有中不可異示又大
名義以遍到故此相假名中説不但在堅
相中又説地住水上是假名地住非但堅
住又説大地燒盡都無烟炭燒假名地非
但燒堅又以色等故信有地等非但堅
等又井喩中説水亦見亦觸若濕是水
則不得有二所以者何佛説五情不能互
取塵故又佛説八功徳水輕冷軟美清淨
不臭飮時調適飮已無患是中若輕冷軟皆
是觸入美是味入清是色入不臭是香入
調適無患是其勢力此八和合總名爲
水故知諸大是假名有又因所成法皆
是假名無實有也如偈中説輪等和合
故名爲車五陰和合故名爲人又阿難言
諸法衆縁成我無決定處又若人説堅等
是大是人則以堅等爲色等所依是則有
依有主非是佛法故知四大皆是假名又
諸法中有柔軟細滑等皆觸入攝堅等四
法有何義故獨得爲大又一等四執皆
有過咎故知四大但是假名又實法有相
假名有相及假名所能後當廣説是故四
大非實有也
　　四大實有品第三十九
問曰四大是實有所以者何阿毘曇中説堅
相是地種濕相是水種熱相是火種動相是
風種是故四大是實有又色等造色從四
大生假名有則不能生法又以堅等示
四大所謂堅依堅名地是故堅等是實大
又經中佛二種説堅依堅濕依濕等故知
堅是實法依堅是假名餘大亦如是是故
堅等是實大依堅法以隨俗故名大故有
二種大亦實亦假名又阿毘曇中説形處是
地堅相是地種餘大亦爾又經中佛説眼
形中所有堅依堅是地濕依濕是水熱依
熱是火肉形是地此肉形中佛説有四大
當知堅等是實大形是假名大又佛不説風
中有依故知風是實大又若人説四大是
假名則離大相若依堅名地種者水依堅
物水即爲地泥團依濕泥團即爲水如熱
病人擧身皆熱身即爲火是事不然是故
不得言依堅是地種但堅爲地種餘大亦
爾又四大共生故不相離如經中説諸所
有色皆四大造若人説四大是實則不相
離若説假名則應相離所以者何依堅色
等衆離依濕等衆若爾則眼形中無有四
大則與經相違汝欲不違經者則四大是
實汝先言爲外道故説四大者是事不
然所以者何諸外道輩説四大與色等若
一若異我等説觸入少分是四大是故無
咎又我等説現見堅等是四大不如衞世
師人説四大亦有非現見又汝言堅依堅
者依義二種如經中説色依色又説心依
大法此義中説堅即依堅更無異法若爾
有何過耶又汝説世人皆信乃至八功徳
水但隨俗言説非是實大又汝説因所成
法皆是假名是事不然所以者何經中説
若六觸入若因六觸入所成法又有比丘
問佛何等爲眼佛答因四大造清淨色
是名爲眼如是十入又汝言有主有依我
等不然但説法住法中又汝言堅等有何
義故獨名大者堅等有義所謂堅相能持
水相能潤火相能熱風能成就是故四大是
實
　　非彼證品第四十
答曰不然四大是假名汝雖言阿毘曇中
説堅相是地種等是事不然所以者何佛
自説堅依堅是地非但堅相是故此非正
因又汝説色等從四大生是事不然所以
者何色等從業煩惱飮食婬欲等生如經
中説眼何所因因業故生又説貪樂集故
色集又如阿難教比丘尼言姊是身從飮
食生從愛慢生從婬欲生故知色等非
但從四大生問曰色等雖從業等生四大
亦應爲少因如因業故有穀此穀亦假
種子等生如是眼等雖從業生四大亦爲
少因答曰或有物無因縁而生如劫盡已
劫初大雨是水從何所生又諸天所欲應
念即得如坐禪人及大功徳人所欲隨意
是事有何等縁非但業耶又如色相續斷
已更生若人生無色界還生色界是色以
何爲本問曰何故有物但從業生何故
有物待外縁生答曰若有衆生業力弱
者則須種子衆縁助成業力強者不假外
縁又法應爾或有業或有法或有生處
但業力得不須外縁又若須因縁應説種
子是牙等因何故乃説因堅等生又以
何義故從堅等生色等不從色等生堅
等耶又堅等色等共倶生故云何言因堅
等有色等不因色等有堅等又一時生
法則無相因如二角倶生不得言左右
相因問曰如燈明雖一時生亦説明因於
燈非燈因明是事亦爾答曰燈與明不
異燈以二法合成一色二觸色即是明故
不得異燈汝不諦思此喩問曰是明從
燈去在餘處是故應異答曰不在異處
此明色現在燈中若在異處滅燈亦應
見而實不見當知是色不異燈也問曰
更有一時生法亦爲因果如有對中識以
眼色爲因縁非眼色以識爲因縁答曰不
然眼識以前心爲因眼色爲縁因心先
滅云何倶生又若法隨所因生即是因成
若心因情塵有即是因所成法復次四大
即是造色以因所生故又現見世間物從
似因生如從稻生稻從麥生麥如是從
地生地不生水等如是從色生色如是
等問曰亦見有物從異因生如倒種牛
毛則有蒲生種角葦生答曰我不言無
從異因生但説似因中亦生故言從色等
生色等不但從四大生是故不得定言
色等從四大生又汝言以堅等示四大是
故堅等是實大者此事不然所以者何以
堅等相定可以分別四衆軟等不定或在
多堅衆中或在多濕衆中故不可以分別
諸衆餘亦如是又於堅等觸分別名爲軟
等何者若以濕亦以生性柔軟細滑以堅
相多故堅鞕麁澁如是等是故但以堅等
分別四衆又如經中説以依堅故示四大
差別故知依堅法名爲地種非但堅相
故説堅相是成地因又於成地中堅是勝
因是故別説餘相亦爾又爲作名字所有
堅依堅皆名地種或復有人但説堅相
爲地種爲破是故佛説堅依堅爲地種
餘亦如是又堅相衆中以堅多故有二
種語一切衆中皆有堅等諸觸若堅依堅
名爲地種若濕依濕名爲水種若熱依熱
名爲火種又堅是成地勝因故於中名地
成假名因縁中有假名名字如説我見人
伐林又汝言有二種語是事不然若隨説
種是實者則十二入等不應是實是故因
眼縁色有眼識生是則非實以不説種故
是爲邪論又佛入火種定從佛身出種種
焔色是中何者爲火種以色等成火非但
熱相又佛説是身名篋於中但盛髮毛爪
等如經中説是身中有髮毛爪等以是故
髮毛爪等是地種不以有種語故名爲實
法又種子經中説若有地種無水種者諸
種子不得生長是中何者是地種謂假名
田非但堅相水亦假名非但濕相又一法二
種亦實亦假名是不可得是故色等是實又
眼等假名故有諸大亦實亦假名者則是邪
論又六種經中佛説髮毛爪等名地種又
象歩喩經中亦説髮毛爪等爲地種又以
何義故説種是實不説種是假名又此義
非經所載又汝言佛説眼形中所有堅依
堅是地等者佛以此言示五根因四大
成或有人説從我生根或謂離大別更有
根有説諸根種種性生謂從地大生鼻根
等佛斷此故説眼等根四大合成空無實
法又分別成假名因縁假名亦無又此肉
形中有四分堅依堅等佛以是語示諸物
中有從四大生者又汝言佛不説風中有
依故名實大者是事不然所以者何風中
輕是勝相非依輕法地等中依堅法等勝
風則不然又依輕法少故不説又汝言若
説四大是假名則離大相者是事不然若
堅依堅從四大生名爲地種非謂異物相
依若法相異則不名依即是相離問曰生
則即是不名爲依依名異物來依答曰名
字爲依非異物相依以生法差別故如
言虚空遍至實無所至又汝言四大共生
者是事不然如日光中但有色及熱觸可
得更無餘法月光中但有色及冷觸可得
亦無餘法是故非一切物中盡有四大如
有物無味如金剛等有物無香如金銀等
有物無色如温室等中熱有物無熱如
月等有物無冷如火等有物相動如風等
有物無動如方石等如是或有物不堅或
有物不濕或有物不熱或有物不動是
故四大非不相離問曰以外因縁諸大性
發如金石等中有流相待火則發水中有
堅相因冷則發風中有冷熱相因水火
則發草木中有動相得風則發是故先有
自性假縁而發故知四大不得相離若本
無性云何可發答曰若爾風中或有香香
應在風中如香熏油香應在油中是事
不然又不從諸大生造色如從濕生濕
如是從色生色又若不相離則因中有果
如童女有子食中有不淨等我等不説因
中有果雖乳中無酪而酪從乳生如是何
用憶想分別謂四大共生不相離耶
　　明本宗品第四十一
汝先言我等不説四大與色若一若異是
故無咎者是事不然所以者何諸外道欲
成我故以四大一異爲喩故佛於假名
中以四大爲喩故説四大義若不爾則
不應説世間皆自然知地等四大而不了
實性是故爲説不説手等若以堅等爲四
大者何所利益又汝言依義二種謂諸大
是實者此事未了當知是依義異謂假名
是又汝言隨俗言説非實大者是事不
然所以者何若經書若世間中不以無因
縁故於色等中作四大名字如世間言我
見人於色等中説人名非無因縁若無
因縁強作名者見馬應名爲人而實不然
又以何故不於聲中説名爲地世人常
説地聲終不説聲是地若無因縁強作名
者亦可名聲爲地而實不然是故色等四
法是地於地分中説地名字如色是成假
名因於中説名人於樹中説名林於比
丘中説名僧如是於色等法中説四大名
又汝言若六觸入若因六觸入所成是經
不然如汝法中造色無所能生我法亦爾
於假名中更無所生是故此經不應有若
有應轉此義又汝言因四大造清淨色名
爲眼者是事不然四大和合假名爲眼
佛名四大爲色色清淨故名爲眼又汝雖
言法住法中無依無主是即爲依主以
住者是依所住法爲主又汝言堅相能持等
是事不然非但堅相能持假衆因縁餘亦
如是是故四大是假名有
　　無堅相品第四十二
問曰汝説多堅色等成地大是故地等是假
名者是事不然所以者何堅法尚無況假
名地若泥團是堅泥團即爲軟故知無定
堅相又以少因縁故生堅心若微塵踈合
名爲軟密合名爲堅是故無定又一法中
無有二觸令生是心身堅身軟是故無定
堅相又堅軟無定相待故有如見欽拔羅
以疊爲軟見疊故以欽拔羅爲堅觸
法不應相待故有又自覩金石則知是堅
觸非眼可得是故無堅以此因縁軟等諸
觸亦皆無也
　　有堅相品第四十三
答曰實有堅相汝雖言泥團是堅泥團即
爲軟是事不然所以者何我等無有實泥
團法諸法和合假名泥團故無此咎又汝
言以少因縁故生堅心是事不然我於密
合微塵中得是堅相故名爲堅於不密中
得此軟相是故無咎若法可得即名爲有
又汝言一法中無二觸者是事不然我於
一法中可得多觸亦堅亦軟又汝言堅軟
相待故無定者是事不然如長短等相待
亦有又如嘗白石蜜味以黒石蜜爲苦
嘗呵梨勒味以黒石蜜爲甘若以相待故
無則味亦無問曰黒石蜜中有二種味亦
甘亦苦答曰疊中亦有二觸亦堅亦軟
又汝言見石知堅是事不然不可以眼
知堅以先觸故比知如見火知熱熱非
可見又人見欽拔羅生疑爲堅爲軟是
故觸非眼可見是故有堅等諸觸又實
有堅等所以者何能起分別心故若無堅
者何所分別又堅能與心作縁亦所作業
異謂打擲等又與軟濕相違則名爲堅又
以能持因縁故名爲堅又能障礙手等故
名爲堅又我等現知是堅現知事中不須
因縁又以世間事得名爲堅餘亦如是故
知有堅
　　四大相品第四十四
問曰我知有是堅法而今見金熱則流水
寒成氷此金以堅故屬地流故屬水答曰
各自有相若法堅依堅是地種若濕依濕
是水種等問曰金堅則爲消流水濕則爲
堅氷云何諸大不捨自相如經説四大相
或可變得四信者不可得異答曰我不
以堅爲流以濕爲堅但堅與流爲因濕與
堅爲因是故不捨自相問曰阿毘曇中説
濕是水相或有人説流是水相經中説潤是
水相竟以何者爲實答曰流濕潤皆是水之
別名問曰流是水業眼所見法是故流非
濕潤答曰以濕潤故流是故赴下是故
流即是潤亦濕潤是水相流是水業問曰風
中説輕動相輕異動異輕是觸入所攝動是
色入所攝今可以二法爲風耶答曰輕是
風相動是風業與業合説問曰無有動相
諸法念念滅故不至餘處以至餘處故名
曰動至去動是一義故答曰我但以世
諦故説名爲業非第一義因是輕法餘處
法生得名爲業爾時名去問曰輕無定
相所以者何以相待故有如十斤物於二
十斤爲輕於五斤爲重答曰重法量法
因心等法亦相待有如或有法相待故長
或有法相待故短總相因心故即爲別相
若輕法以相待故無是等亦應皆無而不
然是故相待非是正因又輕非相待故有
以不可稱故有物不可稱如排嚢中風
是故非相待有但重法相待無有重物不
可稱者問曰若不可稱名爲輕者除重
餘色等法不可稱故皆應爲輕而不然
是故汝所説非是輕相答曰我等意離
色等更無異法名爲重色等法或有生性
可稱如堅不堅力無力新故朽不朽消不
消麁軟等亦不離色等而有重相亦如是
是色等衆若屬地水是則可稱若屬風火
則不可稱問曰若重法不離色等者輕亦
應不離色等而有答曰然離色等無別
輕法但色等衆和合爲輕問曰不然欲分
別輕重必以身根是故輕重非是色等衆
答曰如分別堅等或以眼或以耳等此
堅等物不離色等輕重亦如是雖用身
根是中更無異相又身根不觸不生身識
是重相身雖未觸亦能生識如重物雖以
物裹持亦知其重問曰非於爾時知是重
相答曰如人著衣雖不相觸亦知有力
無力輕重亦爾所以者何從種種觸生種
種身識如或因按掐生堅軟識或從擧
動生輕重識或從把捉生強弱識或從觸
對生冷熱識或從摩捫生澁滑識或從擠
搦生強濯識或從劖刺或因鞭杖生
異種識或有觸常在身内非如寒熱等從
外假來所謂猗樂疲極不疲極若病若差
身利身鈍嬾重迷悶瞪瞢疼痺嚬呻飢
渇飽滿嗜樂不樂懵等諸觸各生異識問
曰若輕重相即色等衆者云何於色等中以
身識縁答曰非色等衆中用身識縁但此
中觸分以身識縁如堅不堅等雖在色等
衆中或以眼見得知又如猗樂等是色等
衆亦以身識分別是事亦爾問曰若輕重但
是觸有何咎何用分別色等衆爲答曰如
世人説新穀陳穀是新陳相應異色等而
實不爾但色等初生名爲新若此新相是
色等衆重相云何非耶問曰若色等衆即是
輕重等者是輕相在火風中則輕多色等衆
應名爲風若然火即爲風答曰隨相多者
即名爲大火中亦有輕熱相以熱多故名
爲火不以輕多故名火風中但有輕無
熱是故但以輕爲名又我等不但以輕爲
風若輕而能爲動因故名爲風如經中説
輕動相名風於是中輕相是風動是風業
問曰風能倒山若是輕物云何能爾答曰
風麁而力強勢能如是如或有風能動小
草或能頽山當知風業如是問曰今地等
大皆是色香味觸衆無差別耶答曰不定
如名地中有色香味觸或但有色觸如
金銀等或水中有色香味觸或有三色味
觸或火中有色香味觸或有三色香觸或
但色觸風中或有觸無香或有香觸是故
不定問曰風觸云何答曰寒熱堅軟等諸
觸若隨大相續不離可知即此大觸問
曰有醫言風色黒是實云何答曰風與黒
色爲因如風病人口中有辛苦味而此醫
不説風中有味則風與味爲因問曰或
有人説風是冷不説爲輕是實云何答曰
無有名冷爲風如氷雪有冷不名爲風
又風冷名異所以者何如熱風及不冷不熱
風亦名爲風是故應依輕衆名爲風又無
色觸等法生名爲風非冷爲風問曰風
有色味有何咎答曰風中色味不可得若
言雖有以微細故不可得者心中亦應憶
想分別謂有色味是事不然又我等不説
因中有果是故若事果中可得不必因中
先有是名成四大實
成實論卷第三

成實論卷第四
　　訶梨跋摩造
　　姚秦三藏鳩摩羅什譯
　　根假名品第四十五
問曰眼等諸根與四大爲一爲異答曰
從業因縁四大成眼等根是故不異四大
又佛分別眼作如是言眼肉形中所有堅
依堅名爲地種故知諸根即是四大所以
者何但分別堅等更無有眼佛欲令人
知眼空故作如是説若不爾應眼中別
有堅等若堅等中別有眼雖分別堅等則
無所益是故諸根不異四大又六種經
中説六種是人若諸根異四大則眼等不
名成人因縁因色等成四大聲亦是成人
因縁但六種中假名爲人故知諸根不異
四大又比丘問佛何等爲眼佛答因四大
成色不可見有對是名爲眼故知不異
四大是比丘利根有智於眼等根深生
疑世間皆知見色是眼乃至亦知觸是身
是比丘於眼等中生有無疑所以者何或
有諸師説五性爲五根或説一性是比
丘欲試觀佛法故問佛佛欲示五根皆
屬四大答言比丘是眼因四大所成色不
可見有對若法有實則非因成因假名
法更成假名如因樹成林問曰或有
人言色成就名爲眼是實云何答曰若成
就不成就四大從業因生名眼等根若不
爾是比丘於眼等根中疑終不可斷所以
者何佛爲説眼等諸根因四大造是故此
比丘知無實眼法故知眼等不異四大又
佛處處分別四大示眼空故如説以慧
不戲論者謂觀此身分別六種堅依堅
名爲地等如是厭離五種但有一識亦如
屠牛喩象歩喩經中分別四大更無有眼
若別有眼應更分別又和蹉等諸論議師
亦作是説以無過故應當信受問曰五根
與四大異所以者何眼等眼等入攝四大觸
入所攝又眼等爲内入四大爲外入眼等
爲根四大非根又眼等是造色成就四大
不爾故知諸根非是四大答曰隨因縁故
即事異説如信等五根亦名行陰若四大
從業生眼等所攝亦名内入亦名爲根又
四大即是成就如輪等成車輪即是車是事
亦爾問曰不然如心清淨名爲信信異心
異是事亦爾答曰不然如因清水珠水
即爲清水清即是水如是得信珠則心池
淨是心淨即是心又我等於此論中不説
從心有異信是故此喩非也又根是假名
於成假名因不得言異問曰亦不得言
一答曰四大成就中假名爲根亦不但名
四大爲根故知諸根不異四大
　　分別根品第四十六
問曰是諸根中何大偏多答曰無有偏多
問曰若諸大等何故有能見色有不能者
答曰皆從業生從業生屬眼四大力能見
色餘根亦爾問曰若從業生何故不以一
根遍知諸塵答曰此業五種差別有業能
爲見因如施燈燭得眼根報聲等亦爾業
差別故根力有異問曰若是業力何假諸
根但應從業力識能取諸塵答曰不然
現見無根則識不生所以者何如盲者不
見聾者不聞現見事中因縁無用此非難
也又法應爾若無諸根則識不生外四大
等無根而生法應假此又以諸根嚴衆
生身故從業生如以得穀因縁業故穀生
亦假種子牙莖枝葉次第而生此亦如是
問曰心何故不爾如眼識以眼爲根亦因
次第滅心心但以次第滅心爲根更無有
如眼等根處應説因縁答曰定有五塵定
有五識心不如是又心法應爾但以次第
滅心爲根更不須餘如過去未來法雖
無而意能縁心法如是此事亦然又是事
與汝法同汝法色等塵中識待根而生待
次第滅心意識得生問曰若意識更無根
者爲依何處答曰依四大身問曰無
色界復何所依答曰無色界識無所依法
應如是無依而住所以者何相差別故
意識能知有無若有色則依無色亦能住
故無色界亦無依而住又衆縁合故識生
如經中説因意縁法則意識生此何所依
非如人依壁等一切諸法皆住自性
　　根等大品第四十七
問曰諸外道説五根從五大生是實云何
答曰無也所以者何虚空無故是事已明是
故不從五大生也問曰諸外道言眼中火
大多所以者何似業因故因施明得眼
如經中説施衣得色施食得力施乘得
樂施燈得眼是故眼中火大多又眼假明
能見離明則不見故知火大多又火能遠
照眼有光故能遠對色又言人死眼還歸
日故知日爲本性又眼定能見色色屬火
故還見自性如是虚空地水風等隨根遍
多人死耳根還歸虚空耳定能聞聲聲屬
虚空餘亦如是是故根中諸大應有多
少答曰汝言似業因者是事不然所以者
何或見有果不似業因如説施食得五
事報又若眼中明多則應不假外明如燈
燭等又若眼假外明故名火多者則耳等
根中空等亦應多不假外空等而實假外
是故非因又水能益眼如人洗眼眼即明
了則應水多又火能壞眼如日光等若是
自性不應自壞故知非火多也又天眼
離明亦能見色是故眼不屬火又月明中
亦得見色月非火性又眼法能爾或有眼
待明能見有不待明而見如眼得空等因
縁雖不到色而能遠見眼法如是不應
憶想分別謂火大多又汝言離明則不見
者若離虚空憶念及色亦不能見則虚空
等亦應皆多又非一切眼皆假外明如鵄
鵂等禽猫狸等獸不假外明亦能得見故
非火多又火是明照常有熱相眼不如是
若汝言眼有光明能遠對色是事已破眼
無光故若言還歸於日眼則是常又日等
非根眼何故歸又若日死日根及日復何
所歸是故不然又上天死時眼何所歸上
無日故又虚空無作則無所歸又諸根無
去以有爲法念念滅故汝言眼定能見色
色屬火故還見自性是事不然無用因
故聲屬空等亦如是是故汝言於五根中
諸大偏多是事已破問曰有論師言一根一
性地中求那多故有香能發香知水火風
中有味色觸故能發味色觸知是實云何
答曰我先説不定地中有香餘物亦有是
故非因又諸大合生不見有地離水等
者若地有香故能發香知亦應發色等知
以地中具四求那故問曰香但是地有
鼻屬地故獨能知香答曰地之求那但
是地有鼻應盡知又水但有冷觸火但有
熱觸應以舌眼能知而實不然又無陀羅
驃故則無有根又諸根力用謂與塵合
故知生和合已破則無根用是故無有一
性爲根
　　根無知品第四十八
問曰諸根爲到塵故知爲不到能知答曰
非根能知所以者何若根能知塵則可一
時遍知諸塵而實不能是故以識能知汝
心或謂根待識共知不離識知者是事不
然無有一法待餘法故能有所作若眼
能知何須待識又若根能知應當分別是
爲根業是爲識業問曰照是根業知是識
業答曰此非分別云何名照汝法中耳等
諸根非是火性不應能照若諸根於識如
燈者今諸根更應有照者如燈則照復有
照如是無窮若更無照者但根能照
亦應無根但識能知是故照非根業又根
非能知如燈能照而不能知必能爲識作
依是名根業是故但識能知非諸根也若
有識則知無識則不知如有火則熱無
火則無熱當知從火有熱問曰經中説
以眼見色不應取相耳等亦爾故知眼能
取色又眼等名根若不能知何以名根
又經中説我諸弟子於微細事能知如眼
所見若眼不能見佛諸弟子則無所見
是事不可是故諸根定能取塵又以根取
塵以識分別是則根識有異答曰經中佛
自説眼是門爲見色故是故眼非能見以
眼爲門識於中見故説眼見問曰亦説
意是門爲知法故可以意爲門而非知
乎答曰意亦以次第滅心爲門是故意不
能知意識能知又經中佛説眼欲好色眼
是色法無分別故實不欲也是識欲耳
又佛説眼所識是色識能識色眼實不識
又世間人以世俗故説眼能見耳能聞佛
亦隨説何者但色可見餘不可見佛亦説
見貪欲等過又世間言月盡佛亦隨説如
貧賤人字爲富貴佛亦隨名佛意不欲與
世間諍如摩伽羅母等是故當知隨世語
故佛説眼見問曰世間何故作如是語答
曰隨眼識所因於是因中説名爲見如
説彼人見此人見如説人作罪福等諸佛
天神見又如説以左眼見右眼見又説以
日明見月明見或虚空見或向中見若門中
見如煮物中言此人煮彼人煮或言以
草木薪煮牛糞煮油煮酥煮火煮日煮實
是火煮餘假得名如是但識能見眼得其
名又是語不盡應言以眼門見色又眼
是人所用具人是假名作者應有用具又
因眼識見名爲眼見如床上人笑名爲床
笑又眼繋識業故中説識業如手足等
繋在於人是中人業名爲手業又眼識因
眼因中説果如言某人燒某聚落如言
食金名食爲命草爲牛羊是皆因中説
果如是從眼生識能見色故名爲眼見
又識近眼見色便名眼見如牧牛近水便
言在水又以眼故分別眼識是故眼中置
眼識業如杖婆羅門又眼能成眼識是故
於中説眼識業如財物損減名人損減財
物増長名人増長又眼識與眼和合故能
見名爲眼見如木與人合而能打名木人
打如墨染合衣故名墨衣又諸法互説如
慧業於受等中説又應言以眼識見色
略中語故但言眼見又如藥石隨一受名
汝言若不能見何以名根今當答此眼
等五法勝餘色等故名爲根問曰眼等五
法與餘色等此十法倶不知塵如離眼
等則識不生若離色等識亦不生以何爲
勝答曰以諸根故識得差別名眼識耳
識等如鼓與桴合而有音以鼓勝故名
曰鼓音如地與穀等合而生牙以穀勝
故名爲穀牙諸識亦爾隨所依處得差別
名不以縁故若説色識則容生疑爲是
眼識爲是縁色意識又根中有識塵中無
識又於眼等中生我癡心又識所依處是
根非塵又在自身數中名根非塵又是人
所用具名根非塵又根是衆生數非塵又
根不通利則識不明若根清淨則識明了
又以諸根上中下故識隨差別以此等縁
故名爲勝又根是不共一塵可得多人共
有又根與識一業果報塵不如是又根是
因塵是縁所以者何以根異故識有差別
不以塵故如種是因地等是縁隨種異
故互有差別因勝縁故得名爲根汝言
我弟子於微細事如眼所見是隨俗語世
間人眼中説見故言如眼所見如佛説
偈明達近智如舌知味舌雖不知不同
瓢杓意依於舌生舌識故言舌知味依
眼生識名爲眼見故言佛弟子如眼所見
汝言以根取塵以識分別是事已答根無
知故又汝等不説根思惟知我有差別相
是故諸根不能取塵又汝等諸知不待根
生所以者何大及我等先根而生又汝大
等諸諦無本性故則應皆無汝法本
性變爲大等本性法無是事已説是則無
根
　　根塵合離品第四十九
問曰汝言識能知非根知是事已成今爲
根塵合故識生爲離故生耶答曰眼識不
待到故知塵所以者何月等遠物亦可得
見月色不應離香而來又假空與明故
得見色若眼到色則間無空明如眼箆觸
眼則不得見當知眼識不到而知耳識二
種或到故知或不到而知耳鳴以到故知
雷聲則不到而知餘三識皆到根而知所
以者何現見此三根與塵和合故可得知
意根無色故無到不到問曰汝言眼色不
到而知是事不然所以者何眼中有光是
光能去見色光是火物眼從火生火有光
故又若不到能見何故不見一切色耶以
眼光去有所障礙不遍到故不見一切
又經中説三事和合故名爲觸若不到者
云何和合又五根皆是有對以塵中障礙
故名有對鼻香中舌味中身觸中眼色中
耳聲中若不到則無障礙又現在五塵中知
生是故五識到故能知若不到能知亦
應知過去未來色而實不知又衆縁合故
知生是故眼光去與塵合以光到色故名
和合聲亦以到耳故聞所以者何人在遠
處小語則不聞若聲如色不到而知小聲
亦應可聞而實不聞故知以到故聞又聲
可遠聞若不到聞則無遠近又聲以壁障
則不可聞若不到可聞雖障亦應聞又
聲遠聞則不了近聞則了若不到而聞則
無差別以到耳故有是差別故知音聲到
故可聞又聲順風則了逆風不然故知到
故可聞又聲可盡聞若不到而聞不應盡
聞如色不到而見故不盡見故知聲不同
色若不到可聞則與色同如色一分見
餘亦待明故見聲亦應爾而實不然是故
不到不聞汝言耳等根塵不到而知是事
不然聲香味觸應來到根若令根去是事
不然以耳等根無光明故但一火大有光
是故不去又聲若厚濁物及水等障耳亦
得聞若有光根不能如是故知耳根無
光又耳於闇中亦能知塵若有光根闇則
不知又有光根待方能知能見一方不
能一時遍知諸方如人東向則見東方色
不見餘方又説意能去是故到塵能知如
經中説是心獨行遠逝寢藏無形又是心散
行如日光照又是心常動如魚失水又
是心本隨意行等是故六塵皆到故知答
曰汝言光到是事不然所以者何如人遙
見杌樹疑謂是人若光到者何故生疑又
太近眼則不得見如眼著藥箆則不能
見故光雖去以太近故亦不應見又眼
離明則不能見太近則明壞又若光到彼
何故見麁不能細辯又見色中有方差別
謂東西方色亦有遠近差別若眼到故知
則無差別所以者何香味觸中無是差別
是故眼光不到而知又眼光若先見已復何
用去若先不見去何所趣又近色遠色一
時倶見去法不爾是故眼光不去又若眼
光去中道應見諸色而實不見故知不去
又光去者光則離身不名爲根如指斷
離身則無身覺又不見有眼能捨自依以
無比類則爲非因又此眼光無能見者則
爲是無問曰有此眼光以日光明映故
不見如日光中衆星不現答曰若爾夜則
應見問曰色法要假外明乃可得見夜
無外明所以不見答曰若此光晝夜倶不
可得是則竟無可見問曰猫狸鼠等諸夜
行虫眼光可見答曰是可見色住猫等眼
中如螢火虫明色在身非是光也又如夜
行虫闇中能見人不能見然則但彼有光
餘物則無法自應爾又汝言若不到能見
應見一切色者若色在知境是則可見
如經中説若眼不壞色在知境如是則見
問曰云何名在知境答曰隨色與眼合時
名在知境問曰若眼不到有何合時答
曰是事亦同如汝眼去到色或有能見或
不能見如眼到日能見日輪而不見日
業我亦如是眼雖不去若色在知境是則
能見若不在知境則不能見問曰眼光遠
去以勢極故不見日業答曰若以勢極
故不見細業者日輪量麁何故不見是事
不然又若光到彼能見者何故見遠日輪
而不見巴連弗等近國邑耶若汝意謂
巴連弗等不在知境故不見者我眼不
到亦以色不在知境故不能見問曰已
知諸色在知境故可見今云何可見云何
不可見答曰世障故不見如過去未來色
映勝故不見如日光明蔽諸星宿及珠火明
等不顯故不見如夜中火可見餘不可
見地勝故不見如以初禪眼不見二禪
色闇障故不見如闇中瓶神力故不見如
鬼等身厚濁障故不見如山外色遠故不
見如餘世界太近故不見如自眼𥇒次未
至故不見如光中塵可見光外則不見細
故不見如樹杌似人不可分別多相似故
不見如一粒米投大聚中又如一烏入烏
群中與上相違名在知境問曰云何名眼
壞答曰風熱冷等衆病所壞若風壞眼則
見青黒轉旋等色若熱壞眼則見黄赤火
焔等色若冷壞眼則多見白池水等色若
勞壞眼則見樹木動搖等色疲倦壞眼則
見色不了偏按一眼則見二月鬼等所
著則見怪異罪業力故則見惡色福業力
故見淨妙色熱氣壞眼則見焔等色又衆
生得眼不成就故見不具足又眼生膚
翳蔽故不見若眼根壞故不見是名眼壞
與上相違名爲不壞耳等諸根亦應隨義
分別問曰已知五塵在知境故可知法塵
云何名不在知境答曰上地故不知如初
禪心不知二禪已上法根勝故不知如鈍
根心不知利根心中法人勝故不知如須
陀洹不知斯陀含心中法力差別故不知
如有意識於此法無力以是意識不知
此法如攝心意識所知法亂心意識所
不能知如辟支佛意力所知法聲聞意力
所不能知佛意力所知法聲聞辟支佛意
力所不能知如上品法下品意識所不能
知又細微法塵不可得知如阿毘曇中
説何等心可念謂了了者先所經用者可
念非不經用者如生死人先所用法能
念未用則不念聖人若經用若不經用
聖智力故皆悉能知又勝塵故知如用色
界心知欲界法又倒障故不知如身見心
縁五陰不見無我無常苦亦如是又力障
故不知如鈍根人利根障故令心不知與
上相違名在知境問曰云何名意壞答曰
狂顛鬼著憍逸失心或酒醉或藥迷悶亂
心或有貪恚等煩惱熾盛放逸壞心如述
婆伽捕魚師等或那若婆病能破壞心
又老病死亦能壞心若心在善法若不隱
沒無記法中是名不壞如是等因縁故雖
有諸塵而不能知是故汝言若不到能
見何故不見一切色者是事不然又汝言
三事和合故名觸者隨根知塵時則名爲
觸不必相到所以者何意根亦説三事和
合是中不以相到故名爲觸又汝言以相
到故名有對者是事不然以説非對相
故又汝言現在知生者第六識亦有但知
現在如他心智又汝言衆縁合故知生者
第六意根中已答謂隨所知時名爲和合
又因意縁法意識生此言則空以不到故
又以決定故名和合眼識但依眼不依餘
亦不無依但縁色不縁餘亦非無縁乃
至意識亦如是
　　聞聲品第五十
汝言人在遠處小語則不聞故知聲到耳
者是事不然所以者何如汝言人在遠處
語從聲有聲相續轉微更不復生是故不
聞我亦如是耳雖不到聲小故不聞又
如汝眼光雖去但見日輪不見日業我亦
如是耳雖不到聲麁故可聞細則不聞
又汝言眼光雖遠去不能至百千萬由旬
雖能徹見水精等障壁等障則不見能見
日輪而不見日業我耳亦如是聲雖不
到麁故能聞而不能細辯又汝言順風則
了是事不然所以者何則無有人能逆風
聞如香逆風則不可聞聲亦應爾逆風
不應少聞而實可聞是故知聲不到而聞
若聲可少聞以風障故又聲不可如香爲
風所吹何用分別逆順風耶又汝言聲
可盡聞故知來到不同色者是事不然所
以者何聲法應盡聞色法不爾萬物皆有
同相異相是可知塵故同知盡不盡故異
不以到不到故異又鈴聲於鈴中可聞
何以知之如人欲聽鈴音則以耳就鈴
又聲是求那是故不去以諸求那無作業
故問曰從聲相續生聲求那如水中波名
爲聲去答曰是聲與波何以相喩水相鼓
扇則有波生今聲中更有何聲能生異聲
若汝意謂聲能生異聲者何故不即於本
處生不餘處生水水相撃故有波生若説
言人是聲造耳即應是説者而實不可是
故知聲不説而去又若鈴聲轉相續生而鈴
非無聲若聲如波相續生者先水無波
如是從鈴有聲鈴應無聲而實不然故
知聲在鈴中又捉鈴則聲止故知聲常依
鈴若聲依鈴亦離鈴者捉鈴時依鈴聲應
滅離鈴聲應在又現語言中無有如鈴
相續生者又聲中有方差別謂東西方聲亦
有近聲遠聲若聲到耳則無是差別又若
聲來者則天耳無用所以者何百千世界
聲云何能來又如射聲能中聲處若聲到
耳應自射耳若不爾者不名射聲又若
遠近聲可倶得聞又聲念念滅故不生異
聲不見念念滅法能有所生是故聲不生
異聲如念念滅業不生異業聲亦如是
念念滅故不生異聲若聲生異聲業亦應
生異業然則業不生業此言則壞又汝法
中聲與異聲相違名不同處若聲與異
聲同處則不各相違若不同處則前聲滅
已後聲自生是故聲不生異聲又聲是一
法云何能生異聲不見一物有能生者問
曰如合是一能生成物聲亦如是雖是一
法能生異聲答曰汝見合法是一能有所
生聲亦然者色亦爲一應生異色香味觸
亦如是然則陀羅驃或有五性三性二性又
同業故聲與業同相如説雖聲求那滅與
業同如以指彈刀刀動名業即亦有聲動
不離刀聲亦如是以手捉刀則聲動倶
止故知業不生異業聲亦不應更生異聲
如汝分別從初業勢更生後業如是亦應
從初聲生勢從勢生後諸業是中無有
異因業能生勢而聲不能又業滅故不
名因陀羅驃所以者何先業滅已後陀羅
驃生聲亦如是先聲滅已後聲自生後聲
不應有因若汝猶謂前聲生異聲者則聲
不名念念滅所以者何是聲生時是第一
念生異聲時是第二念異聲生已是第三
念前聲滅時是第四念故非念念滅也又
聲云何與異聲相違爲如毒與毒藥相違
藥與病相違耶若不爾則鈴不應有二聲
若一念中鈴有二聲則千念中亦應有二
聲又如無求那陀羅驃與火合故生求那
滅本黒色更生赤色聲亦如是前聲滅已
異聲更生若不爾應一念中鈴有二聲
而實無二是故不然又若從聲生異聲者
則不隨因而實從鈴生聲則是隨因又
此異聲應作鈴聲又此異聲終不應斷
無斷因故問曰從是初聲轉生微聲是故
有斷答曰何故轉生微聲隨打勢著隨
著有初聲第二聲分等亦隨著差別故有
以無打因故著勢則折著勢折故聲則
轉微又若因聲生異聲者亦應因色生水
鏡中色如是水月鏡像即名爲色然則衞
世師經一切皆壞又汝等説從離生聲是
事亦無所以者何不從手離生聲合故有
聲以刀竹等諸分相著離時相掁是故有
聲又我等不説從合生聲所以者何指與
空合則不生聲若指不相掁亦不生聲
是故不從合生但四大若合若離則有聲
生如諸大業常在諸大不捨而去
　　聞香品第五十一
問曰汝言香至鼻聞是亦不然所以者何
如聲可遠聞香在遠處亦可得聞汝意若
謂從是香物相續生香因聲相續中已説
其過答曰香云何可聞問曰微華分去香
亦依去答曰不然若華分去華分是色應
當可見而實不見故知不去問曰是華分
色微故不見答曰香亦細微不應得聞問
曰香勢大故可聞如羹中興渠雖不見色
但聞其香答曰今現見隨華分色亦聞其
香細分中色何故不見又若燒華其香更
増色但有滅故香非華分又若香是華分
亦應少聞而實不然又若華分去華應損
減而實不減何以知之如一斤欝金常
有香去而常一斤問曰所損微故不可得
知如水瓶中去一渧水不覺其減答曰
若常損者華尚應無況不覺減又若華
常減則不可見聞以常減故念念生滅
念念滅故應生異陀羅驃況不更生異求
那耶而實是華可得見聞故知華分不去
問曰若但香去香亦應盡以常損故
又香無分故便應都盡答曰我等不使
華分隨風亦不令風吹華香去但因華香
中更生異香因此香風復生香風來至
鼻聞故無斯咎何以知之如聞麻中香非
華分香以華熏故若是華分何能熏麻故
知此香不在華分又此華香若摩若搦若
著熱中其香則滅若在麻中則不可滅又
此華香但在油中不在滓中故非華分又
此香久在麻中華中不爾故非華分
問曰若非華分是何物香答曰是名麻香
因華而生不得離麻如是因華香風更
生異香是事已明復次或有熱風冷風可
覺是中水火色不可見當知風中更生異
觸非吹水火分去若風中熱觸屬火冷觸
屬水則不冷不熱觸應當屬地如水火
色不可得者地色亦應細故不可得若爾
風則無觸是即爲過他人亦可得説如風
與水火合故有冷熱觸如是風與地合
故有不冷不熱觸是中無有決定因縁
水分火分得隨風去而地分不去如汝經
中有觸觸身而非地水火故知風是不
可見相以此言故三觸於風或客非客所
以者何是三種觸若非見相則是風有汝
意若謂見水火中有冷熱觸故非是風分
如是見地中有不冷不熱觸故亦不應
是風分若先別有風觸不與地合應言是
觸屬風而初不見云何當知不冷不熱但
是風觸非地分耶又我等亦説色香味觸但
是地物非水等有汝意若謂見水等中有
色等者與地合故於水等中見非水等
有如水中熱相是中無決定因水與火合
故有熱相與地合故無色等相初不曾
見別有水等不與地合若曾見者可言是
色屬水非是地有亦應如是分別水等問
曰何故風中得生異香而不能生異色味
觸答曰風法應爾法有種種不可思議餘
物得生異色味觸如華熏麻生辛苦味乳
浸阿摩勒即爲甘果燕支熏摩頭樓伽子
種生赤葉青雜雌黄則成緑色青赤色合
變爲紫色如是等於異物中生異色味問
曰汝説風中更生異香是事不然所以者
何如無風室中得聞遠香又香可逆風
聞如波梨質多天樹故知風中不生異香
但應因香更生異香答曰縁有二種香若
風中則更生香風若無風則因香生香斯
有何咎汝先言香可遠聞故應不到是事
不然所以者何不同色故若不至而聞則
與色同不到而聞又遠覩香煙則不得
聞到時乃聞故知不到不聞又無天鼻
故故知到聞若不到而聞應有天鼻如天
眼耳
　　覺觸品第五十二
問曰觸亦應不到可知所以者何日觸遠
住故答曰日觸云何可知問曰火分從日
邊來到身乃知答曰若從日有火分來日
沒時火分應在而實不在故知不來問曰
日雖沒而熱猶在以觸故知答曰若爾火
則無色汝經中無無色火是即爲過問
曰是中有細微色答曰火色多而觸少如
見燈色未覺其觸問曰觸定到乃知耶
答曰定到故知所以者何如因香風中
有異香生如是因日更有火生問曰日沒
火色何故不見答曰或有火但觸無色如
日沒熱如熱病人火依於身如温室中火
滅餘熱湯中火等皆有觸無色是故火或有
色無色應當信受
　　意品第五十三
汝言意行是事不然所以者何意念念生
滅如風如業念念滅法則無去相又意去
者若知已去不知已去二倶不然若先知
已復何用去若不知已去爲何所趣又若
心在眼云何復得到耳若心生念我當到
耳則爲念耳若欲聞聲即是念聲若心
在眼不得生念餘根亦爾故意不去又
若人先見城國邑等今隨本念不知現在
故意不去又若法去者應先近後遠而今
遠近倶念故知不去又若法去者中道
應知諸塵如人行道中知色等物而意
不爾又如心能知無謂過去未來兎角龜毛
蛇足風色赤鹽香等亦知倶不到故故知不
去又若心到縁則不應有無知疑知邪
知而實有之故知不到又心縁泥洹若心
到者則以有爲到無爲中是則不然還出
無爲入有爲中是亦不然又若生心有
後世心即到後世此身應死不得復還
是故不去又心念未來即到未來不可
以現在法爲未來也又心念過去即在
過去不應以去來法爲現在也故知不
去又從欲心面生異色恚等亦爾若心到
異處色不應異故知不去又心在縁中名
之爲受是受三種若苦若樂不苦不樂若
心到異處此則無受故知不去又心依於
身如經中説心依名色故不離身到餘
處去又身合識故名爲身若心在異處身
則無識縁與識合便名有識是故不去問
曰夢中心至餘方答曰不然如夢中所作
失不淨等是皆在身心顛倒故謂在餘方
而實不去又夢中所爲皆是虚妄如人夢
飮竟不除渇又夢行欲等不名爲墮故
知夢中意亦不去又心但在曾所見聞覺
知法中不行異法若去到者亦應知異
法問曰神使意去能到餘方答曰是事後
破神品中當廣分別故意不去
成實論卷第四

成實論卷第五
　　訶梨跋摩造
　　姚秦三藏鳩摩羅什譯
　　根不定品第五十四
問曰諸根爲定爲不定耶答曰云何名
定云何名不定問曰以眼等根所知及因
是名爲定答曰若爾根非定也所以者何
諸根非是眼等所知及因問曰眼童子及
舌身可以眼見耳鼻在内故不可得見
答曰死人亦有童子舌身而實無根問曰
童子二種有是根非根死人根童子滅非
根者在答曰根童子無能見者故非眼等
所得經中説五根是色不可見有對若是可
見則可分別此童子是根此童子非根問
曰若經中説因四大成清淨色名爲五根
何故復説五根是色不可見有對耶答曰是
故可疑業力不可思議以業力故四大變
而爲根佛恐弟子謂此五根自從業生故
言是色又外道説五根從我生我即非色
又言五根知大知小故非決定是人亦以
無色爲根是故佛言諸根是色因色等成
或謂因色等成應可見故説不可見亦
非耳等根之所得或謂若爾便應無對故
説有對對諸塵故若色有形有對是名
麁色但眼所見又外道言諸數量一異合
離好醜作業總相別相及陀羅驃雖非色法
亦是可見故佛説言於此等中但色可見
非餘法也礙於手等故名有對問曰
若爾皆應受觸答曰雖倶障礙非一切處
盡生身識隨生識故分別諸根復次諸根
實非決定所以者何法若決定如手取物
唯取一手眼能見大小故非定也又若定
物觸則有作如觸火則燒觸刀則割眼遠
而能見故非決定又若法決定則礙決定
法如手礙手眼於水精雲翳等中亦不
障礙故非決定又根若決定應在身内在
身内故雖與意合亦應不見外塵而實
能見故非決定又法若決定則可數名五
根而眼等各二并舌與身是名爲八故非
決定但處有定根非定也又左眼見右眼
亦識不應異見異識以根無左右根故
非是決定又根塵合法不可得故無決定
也又得決定色等法則不能覺得根
則覺故非決定問曰眼光能見大小亦能
遠去見色無有障礙猶如日光離身能見
是光因二眼定處合爲一光而能見色又
眼是一耳鼻在内不可分別是故汝説異
見異識此言則壞又神知非根根是所
用又汝言合法不可得者是事已答謂日
光映等耳等諸根和合密故亦不可得如
合木密際不可知又因神故覺非是諸根
又根由大成大無覺故根亦非覺又瓶
因微塵如微塵無覺瓶亦無覺又不知異
塵故知無覺答曰汝言光去故根是決定
汝以光爲根光非定故根亦不定又此光
無先已破故又汝言一眼是事不然一
眼見異二眼見異若一眼壞見則不明
是左右眼先已答問曰若一眼能生識者
則二眼應是一眼何用第二眼爲答曰
以鼻隔故不得爲一設無障隔亦不爲
一如手指等汝言是神所用是事先破
神不能用日光映者是亦先破汝言和合
密故不見是亦不然所以者何法若決定
則無和合體相異故如合木雖密猶見
其際根塵和合不見如是汝言以神故
覺當説無神汝言諸大成根是事不然
業力變大爲根則有差別問曰根是決定
所以者何是四大所成四大定故根亦決
定又以眼等根是決定故大等能爲利益
又大變爲根大決定故所變成法亦應決
定又當根有塵當塵有根若不決定不
應相當應如意法故知決定又世間人於
童子等決定法中説名諸根又根知五種
定法非如意等故名決定又根知現在餘
皆比知故名決定又根知有縁意亦無縁
如知過去等又根塵和合故生根知法應
以決定根對決定塵故知決定答曰汝言
根由大成名決定者雖倶由諸大而有是
根非根如是或有決定或不決定汝言利
益利益於知非助根也又言大變成根
變亦爲知非利益根又四大清淨名根故
非決定汝言根塵相當亦是意定根非
知故其餘皆是意力差別又雖説六識要
以意識決了如見四諦時現知諸法正
觀法性皆以意識又如旋火輪及幻化焔
乾闥婆城皆無而妄見見色亦爾是故眼
等悉爲邪縁汝言根塵合故生知若到故
知不到而知皆先已答
　　色入相品第五十五
又言青黄等色名爲色入如經中説眼入
滅色相離是處應知問曰有説業量亦是
色入所以者何如經中説黒白長短麁細諸
色答曰形等是色之差別何以知之若離
色則不生形量等心若形等異色離色亦
應生心而實不生故知不異問曰先生
色心後生形心所以者何黒白方圓心不
並生答曰長短等相皆縁色故意識中生
如先見色然後意識生男女相業亦以諸
有爲法念念滅故無滅法不去以去故名
爲業問曰去名身業若無去則無身業答
曰世俗名字故有身業非第一義問曰
若第一義中無身業者第一義中亦無罪
福無罪福故亦無果報答曰法於異
處起時若益他惱他故成罪福不應難
也
　　聲相品第五十六
問曰何故不説因聲成大答曰聲離色
等色等不相離是故不説又聲不如色等
常相續故又亦不與色等倶生又與色等
生異所以者何色等相生漸以根牙次第
而有聲不如是又聲從物得名如説瓶
聲不言瓶中聲又人或言見瓶或言見
瓶色初不言聞瓶但言聞瓶聲又衆生昔
殖靜寂業故若萬物皆常有聲則無時暫
靜是故聲非成諸大因問曰物皆有聲何
以知之掁則聲發諸大常相掁故一切盡
應有聲答曰非萬物相掁皆是聲因所
以者何眼見二指相掁不能生聲問曰
是中生聲微故不知答曰不生乃至微聲
亦不聞故若言有聲則無現信他人亦可
言水中有香細故不聞火中有味風中
空中皆有色等而實無故非一切相掁盡
能生聲問曰俗中常言聲是空之求那今
何以知之從四大生答曰今現見聲從四
大生我等信現見故又言鍾聲鼓聲故知
是鍾鼓聲又以四大異故聲有差別如鍾
鼓聲異又撃銅器則聲動倶有捉則倶止
當知器動聲亦如是又將欲爲聲必備四
大質像故知聲從大生又業因縁故聲有
差別如衆生聲或麁或妙不應以業縁故
生空求那是故非也又因相故因相者隨
法以何故有即名爲因如是因大有聲
無則無聲如有火則熱無火無熱當知
從火有熱從大生聲亦復如是如有虚
空熱虚空猶在而熱或無當知空非熱因
聲亦如是如有虚空有聲虚空猶在而或
無聲故知非因又聲是虚空求那此無可
信現事中初不見聲因於空亦無比知是
中以何爲比又經書中亦多相違如是無
一可信故知不然
　　香相品第五十七
問曰多摩羅跋等衆香合故其香異本爲
即此等香更生異香耶答曰因香和合更
生異香如青黄色雜更生緑色又以種種
業因縁故生種種香問曰優樓佉弟子謂
香唯是地之求那此事云何答曰無陀羅
驃是事已明故知不然又衞世師人謂白
鑞鉛錫金銀銅等皆是火物而是中有香故
知非唯地有問曰白鑞等與地合故有香
答曰此非客香所以者何先餘物中不聞
此香若曾聞者可言是客如先聞華中香
後衣中聞可名是客是白鑞等香不如是
是故非因又是白鑞等無無香時不應言
客又我亦可説水等中無色等但與地
合故色等可得若汝言水等中自有色者
我亦説白鑞等中自有香又若物中有不
相離法即此物有是故香隨不相離處即
此物香又水等中若有香以微故不知有
何咎如説月中有火火決定熱又汝説温
室中火滅餘熱中有微色亦説湯中有微
冷相水香亦爾是中無決定因言水中無
香又汝諸陀羅驃無決定相所以者何汝
自誓言地中有香而金剛頗梨等燒變異
故皆是地物而皆無香又汝言水相定冷
乳等相亦定冷而酥等有香故説名地物
又言火決定熱以白鑞等爲火物而中無
定熱又月等實冷而汝説爲火物以此等
故諸陀羅驃無決定相是故香唯地有此
事不然汝以白鑞等爲火物是亦不然所
以者何無決定熱故優樓佉弟子説火決
定熱而白鑞等無熱問曰白鑞等物熱在
果中不在觸中答曰酥果冷故應是水
物而汝以定有香故名爲地物是故説果
不名用因又訶梨勒果時定熱應是火
物而實有香有五味故不名火物以説
果非因故白鑞等非是火物又火相輕白
鑞等重火色白而白鑞等色異又白鑞等
與火無有同相可得知是火物又白鑞
等與火相違所以者何熱則消故若是火
物得火應増而實不増故非火物汝等
不善思故謂香唯是地物是香皆在四衆
中
　　味相品第五十八
味名甜酢醎辛苦淡等此六味皆隨物差別
不以四大偏多故有如説地水多故甜是
事不然甜味有無量差別當知物生自有
別異問曰藥師説但有六味此事云何答
曰不限於六所以者何或二味合或三或
四如是無量不以甜酢合故名甜酢味甜
酢和合更生異味如是無量又隨世俗
故差別諸味如人以爲甘即名爲甘又諸
味熟時各各相因甘味熟時或甘或變餘味
亦爾故知諸法有如是力
　　觸相品第五十九
觸名堅軟輕重強弱冷熱澁滑強濯猗樂疲
極不疲極若病若差身利身鈍嬾重迷悶瞪
瞢疼痺嚬呻飢渇飽滿嗜樂不嗜樂懵等問
曰有説觸有三種冷熱不冷不熱是事云
何答曰於堅等中生知若離堅等無冷
熱知問曰優樓佉説地觸是不冷不熱
風觸亦爾水觸冷火觸熱是事云何答曰
先已説無有決定謂酥等定冷鑞等無熱
又先説三觸若是風客則風無別觸故無
定相又湯中冷相不可得故水非定冷相
問曰湯中有微冷相火勝故不知何以知
之若火勢盡還更冷故答曰白鑞等酥等堅
物與火合故則流若堅相不失而有流相
則堅相即爲流相若失堅相而有流相是
則冷觸滅已更生冷觸如地觸是不冷不
熱與火合時觸若不失則不名熟變若
失此觸更生異觸如是則冷觸失已更
生冷觸若爾水諸求那亦應熟變汝言反
覆有過又相違法生故諸相無常如火合
故草等相滅若謂熱觸覆冷觸者他人亦
可言乳相不滅但酪相覆故不可得若汝
謂不見乳還爲乳然則無有熟變所以
者何無始生死中何物不爲火之所燒亦
見土中有黒泥可得當知亦從熟變而還
故知熟變非常不還如是則冷觸失還生
冷觸或有與火合故黒色滅還生黒色赤
色滅還生赤色如是冷觸滅已離火還生
斯有何咎又衞世師人説但地有熟變相
水等中無而藥師説若飮沸湯則得異果
若湯中色等不失安有異果故知水等亦
有熟變如火燒物失本相故更有異相
故知物有異相水亦如是又是諸相相違
故無常如水能滅火火能消水火力無物
不消況與水合而冷觸不滅是故衞世師
經説水決定冷是事不然
　　苦諦聚識論中立無數品第六十
心意識體一而異名若法能縁是名爲心問
曰若爾則受想行等諸心數法亦名爲心
倶能縁故答曰受想行等皆心差別名如
道品中一念五名念處念根念力念覺正念
精進等亦如是又一無漏慧而有苦習智等
種種別名又一定法亦名爲禪解脱除入
如是心一但隨時故得差別名故知但是
一心所以者何如經中説是人欲漏心得
解脱有漏無明漏心得解脱若別有心數
應説心數得解脱又經中説佛若知衆
生歡喜心柔軟心調和心堪任得解脱然後
爲説四眞諦法是中不説心數又經中説
心垢故衆生垢心淨故衆生淨又説若比
丘入四禪中得清淨不動心然後如實知
苦聖諦集滅道諦又十二因縁中説行縁
識又説六種爲人又説輕躁易轉無過於
心又經中説使詣城主語其事實語已還
去主名爲心又説内有識身外有名色是
名爲二又但説有識身不説有心數又
説三事合故名觸若有心數不名爲三而
實説三故知但心無別心數
　　立有數品第六十一
問曰心異心數法異所以者何心心數法共
相應故若無心數則無相應而實有相應
故知有心數法汝意若謂心與餘心相應
是事不然所以者何經中説心獨行遠逝寢
藏無形是中但遮同性雖與心數共行猶
名爲獨行如説比丘獨處雖有虫獸以
無類故亦名獨處故知心不與餘心相應
而實有相應故知有數又心七界一入一陰
所攝心數法一界一入三陰所攝又心是依
處數法依止如經中説是心數法皆依心
行又若無心數則無五陰是則不可又此
二生異從二生心從三生數如經中説
因眼縁色生眼識三事和合名觸觸因
縁生受又説名色集故識集觸集故受集
又心數法與所依相應同共一縁在一世
中心不如是以是差別故知心異心數法
異又四依中説依智不依識智若是識
云何言依故知智非識也又佛自説心數
法名謂從心生依止心故名爲心數又
佛不説此義唯獨有心而無心數他人亦
可言但有數而無心汝若以名字破數
我亦以名字破心又所作異故諸法相異
如水能浸漬火能焚燒如是受等所作異故
知有異相又諸經中説心中生覺故知心數
異心不應心中自生心故又如説心垢故
衆生垢心淨故衆生淨若但是心則垢淨無
因是人不以無明故垢慧明故淨應自垢
自淨此則不可是故有心數法
　　非無數品第六十二
汝雖言能縁法名心心差別名數如道
品中説是事不然所以者何經中説心相
異心數相異能識是識相覺苦樂是受相
別知是想相起作是行相故知心異心數亦
異汝言心得解脱是亦不然餘經中説離
無明故慧得解脱不但説心得解脱又
以心勝故但説心又世間人皆多識心數法
不爾故佛偏説又佛經中有不盡語此言
是也又如經説汝等比丘能斷一法我保
汝等得阿那含道所謂貪欲而實不偏斷
是事亦然歡喜心等皆以此答汝言内外
二法是亦不然説外有名色即説心數
以外入攝故名爲外又是中佛説三事内
有識身即説識與根外有名色即是説塵
汝言説有識身是亦不然此經中説外一
切相即是心數汝言三事和合名觸是事
不然觸與受等心數作因是故獨説
　　非有數品第六十三
答曰汝言以相應故有心數法是事不然
所以者何諸法獨行後當廣説故無相應
是心獨行亦以此答非遮同性是遮數法
汝言攝異故有心數是作經者自立名字
佛經中不説相攝是故非也汝言依處者
如汝意識依心不以依故便名爲數如是
心依於心不得名異汝言無五陰者是
事不然我以心差別故有名爲受有名爲
想等汝以心數別爲三陰我亦以心別爲
三陰汝言生異是事不然若心與數法
共生何故言二生心三生心數若但説心
則有此理所以者何是人先説識時後説
相等汝言相應縁世故知有異是先已
破無相應故汝言依智非依識者我説
心有二種一名爲智一名爲識故依智
心不依識也汝言佛説依心生法名心
數者心所生法名曰心數心依心生故
名心數汝言佛亦不説無心數者我亦
不言無心數法但説心差別故名爲心數
又若有道理不可説名説如其無道理
雖説非説是故不可以説爲因又我等當
説心心數法名字義以集起故名心受等
亦能集起後有相同於心故名爲心又心
與心數倶從心生故名爲心數若人但説
有心數法是人應説數法名義而實不可
説是故非因汝言作異及心生覺皆以此
答所以者何我以心差別故所作業異
亦心中生心名心生覺汝言垢淨無因
是事不然雖無數法而有垢淨又無異
相故無心數法所以者何汝以心相應故
名爲心數相應法無後當廣説故不從心
別有數法
　　明無數品第六十四
汝言相異故有心數是事不然所以者何
若識若覺是諸相等無有差別若心識色
即名爲覺亦名想等如世間言汝識是人
即名爲知從受苦樂亦即是知當知識即
受想若此等法有定異相今應當説實不
可説故無異相汝言慧得解脱是事不
然無因縁故隨心有染亦有無明是心
聚中染及無明盡與相應若言無明垢慧
染垢心者則無因縁如是離無明故慧
得解脱離染垢故心得解脱亦無因縁
又是名不了義經如經中説離三漏故心
得解脱故知亦從無明心得解脱若説從
染心得解脱是説遮斷言從無明慧得
解脱是畢竟斷若從染故心得解脱從無
明故慧得解脱若從恚等得何物解脱
是事應答當知離心無得解脱故但有
心汝言以心勝故但説心者心有何勝
義而慧等法無汝言人多識心故但説心
者世間人亦多識苦樂應説受等汝言有
餘諸經者何故不但説心數而但説心
汝言但斷一法是語有縁佛隨衆生煩惱
偏多若常覆心者説是一法斷此法故
餘亦自斷是故非因汝言説名相故即説
心數汝自憶想分別是經不説此義汝若
自生憶想分別何不言以名相説心縁
可有此理汝言觸與受等心數作因是言
多過倶相應法而言觸是受等因非受等
是觸因有此等咎故知但心無別心數
　　無相應品第六十五
無相應法所以者何無心數法故心與誰
相應又受等諸相不得同時又因果不倶
識是想等法因此法不應一時倶有故無相
應又佛説甚深因縁法中是事生故是事得
生又如穀子牙莖枝葉花實等現見因果相
次故有識等亦應次第而生若汝意謂如
貪等煩惱與色共因應倶生者是事不然
色無了知不能縁故心心數法有縁有
了是故一時不應倶有無多了故又以
一身名一衆生以一了故若一念中多心
數法則有多了有多了故應是多人此事
不可故一念中無受等法又何故六識不
一時生問曰諸識皆待次第縁生故不一
時答曰以何障故一次第縁不得次第生
六識耶當知先因後果次第生故又經中
説眼見色不取相取相即是想業若佛
聽識業而遮想業當知或有識而無想若
人取相是見已取非是見時故知識等次
第而生又經中説眼見色已隨喜思惟是中
亦先説識業後説受等又經中説見是見
等故知非一切心盡有受等又以五識相
是事可明所以者何若人於眼識中不能
取怨親相及平等相是則無想亦無憂喜
無分別故或有人説是中亦無貪等煩惱
故知無思能求後有故名爲思此後當説
故知五識亦無思也又汝等五識不能分別
此中云何當有覺觀思惟分別先麁後細故
名覺觀又若五識中有覺觀者如説欲我
知汝本皆由思覺生是則覺時無欲識時
云何有覺或有人言五識中有想無覺是
覺因想生云何想時有覺是故應受五識
無想無覺無觀所以者何五識中無男女
分別亦無受等分別是中何所分別又汝
等説五識次第必生意識以五識無分別
故若五識中有分別者何用次第生意識
耶又覺觀不應一心中生以麁細相違故
譬如振鈴初聲爲覺餘聲曰觀彼喩亦然
若五識中有覺觀者應説其業實不可
説當知心心數法次第而生又癡慧相違
不應倶有云何一念中亦知亦不知又一
心中不容有疑所以者何若杌若人不
得一心中行以心業無此力故又人言心
數法中憶行過去世縁現在心云何當有又
若念此人是我知識曾利益我念已生喜
是事云何在一心中又欲不欲云何在
一心中如經中説若諸比丘樂欲我法法
則増長若不樂欲法則損減云何當在一
心中又若一心中有心數法法則錯亂所以
者何於一心中有知不知疑不疑信不信精
進懈怠如是等過又一切心數應盡在一
心中以何障故苦樂貪恚等不在一心中
若汝謂苦樂等相違故不在一心中者知
不知等亦相違故不應在一心中故無相
應又七菩提分經中佛次第説諸心數法
若比丘行四念處爾時修習念菩提分心在
念中簡擇諸法簡擇諸法故生精進精進
力故能集善法心生淨喜心生喜故得猗
得猗故心攝心攝則得定得定故能捨
貪憂捨貪憂故知心數次第而生又八道
分經中亦次第説若得正見則從正見生
正思惟乃至正定又次第經中佛語阿難持
戒之人不應願欲心無憂悔持戒人心法
無憂悔無憂悔者不應願欲心得歡悦
心無憂悔法應歡悦歡悦則心喜心喜則
得身猗身猗則受樂受樂則心攝心攝則
得實智得實智則厭離厭離則解脱故知
心法次第而生又八大人覺中亦次第説若
比丘行少欲則知足知足則遠離遠離則
精進精進則正憶念正憶念則心攝心攝則
得慧得慧則戲論滅又七淨中亦次第説
戒淨爲心淨心淨爲見淨見淨爲度疑淨
度疑淨爲道非道知見淨道非道知見淨爲
行知見淨行知見淨爲行斷知見淨又因縁
經中亦次第説因眼縁色生癡分濁念是
中癡即無明癡者所求爲愛愛者所作名
業如是等又大因經中亦次第説愛首九
法因愛生求因求故得因得故挍計因
挍計故生染因染故貪著因貪著故取
因取故生慳心因慳心故守護因守護故
便有鞭杖諍訟諸苦惱等又須陀洹法中亦
次第説若親近善人得聞正法聞正法
故能生正念正念因縁能修行道又經中
説因眼縁色眼識生三事和合故名觸若
説心心數法一時生者則無三事和合若
説一一生則有三事和合以是等縁故無
相應
　　有相應品第六十六
問曰有相應法所以者何若人見受是神
識心依之以相應故想陰等亦如是若無
相應何由有此又人經中説因眼縁色生
眼識三事和合生觸共生受想行等於是
法中有種種名所謂衆生天人男女大小如
是等名皆因諸陰若説心心數法次第生
者則因二陰有人不應因五陰所以者何
不可因去來陰得名爲人汝言現在無
五陰者云何説因五陰名人天等而此中
説因諸陰非但二也故因五陰有衆生
名又經中説有相應語謂有根智相應
信又經中説觸即與受想思倶生又説五
枝初禪亦説受等是識住處若識無相應
云何識住受等法中是住名依止住所以
者何不説識是識住處故又經中説是心
與法皆從心生依止於心又説衆生心長
夜爲貪恚等之所染汚若無相應云何能
染又心心數法性羸劣故相依能縁喩如束
竹相依而立又經中説心掉動時不宜三
覺謂擇法精進喜更増動故宜三覺意謂
猗定捨止發動故若心懈沒則不宜
三覺謂猗定捨増退沒故宜三覺意擇
法精進喜能發起故念能倶調又論師言
一時修習助菩提法不得相離故知有相
應
　　非相應品第六十七
汝言見受是神是事不然凡夫癡惑妄生
此見不能分別此是受此識依止是人若
能如是分別亦能入空是人見心相續不
別但著語言故如此説是癡惑語不可信
也汝言因諸陰故名爲人者是因五陰相
續名人故説諸陰如世間言樂人苦人不
苦不樂人不可一時有此三受諸陰亦然
汝言有根智相應信經中亦説餘事相應如
説二比丘於一事中相應又説怨相應苦
愛別離苦汝法中色無相應而此以世俗
故亦名相應智信亦爾信能信無常等慧
隨了知共成一事故名相應汝言從觸即
有受等倶生是事不然世間有事雖小相
遠亦名爲倶如言與弟子倶行亦如
頂生王生心即到天上是事亦然凡夫識
造縁時四法必次第生識次生想想次生
受受次生思思及憂喜等從此生貪恚
癡故説即生汝言五枝初禪是禪地中有
此五枝非是一時如欲界三受所以者何
以先説法後説地故又覺觀不得相應
先已答汝言識處者此經中説識縁處不
説依處何以知之即此經中説識縁色喜
潤故住汝雖言若識縁識住則應有五識
處是事不然所以者何是識時少識識事
已心生想等是中起愛起愛因縁説名識
處是故不説識是識處又七識處中亦説
識是識處又應思此經勿但隨語如説
信能度河是言不盡而實以慧得度是
亦應爾汝言心數依心是事不然先心
識事後生想等故又經中説受等依心非
如彩畫依壁是名心數依心汝言心數相
依如束竹者與經相違若倶相應何故心
數依心而心不依數若汝謂心先生大故
數法依止則成我義以心生時無數法故
汝言煩惱染心故知相應此無道理若心
先淨貪等來汚是即淨法可汚則害法相亦
如先説心性本淨客塵來汚彼應答此若
心本性淨貪等何爲如言心垢故衆生垢
心淨故衆生淨然則衆生亦應相應若衆生
不可相應貪等亦不相應以心相續行中
生垢等心汚諸相續故説染心如説從
染心得解脱是心相續中若淨心生名得
解脱是事亦然如雲霧等雖不與日月相
應亦能爲翳貪等亦然雖不與心相應亦
能染汚又煙雲霧等能蔽日月故名爲翳
貪等亦爾能障淨心故名爲汚問曰雲霧
日月在一時中煩惱與心不如是故此喩
非也答曰障礙同故是事已成故無咎也
是煩惱能汚心相續故名爲染汝言數從
心生依止心者是事先答汝言心心數法
性羸劣者以念念滅故名羸劣非相助故
能行於縁若相助者應得暫住而實不見
有相助力何用相應汝言覺意相宜是説
隨時應修三覺非一念中如舍利弗言我
於七覺自在能入若心掉動爾時應修猗
等三覺又佛亦説覺法次第汝言一時修
菩提分是事不然若一時修三十七品則
應一時並修二信及五念等若汝意謂隨
得處修即是離修又隨他所得如二禪等
故名不離又一時三十七品則無道理所
以者何一念不得修多法
　　多心品第六十八
問曰已知無別心數亦無相應今此心爲
一爲多有人謂心是一隨生故多答曰多
心所以者何識名爲心而色識異香等識
亦異是故多心又眼識生異謂待光明虚空
等縁耳識不爾三識塵到故生意識從多
縁生故知不一又若識知塵常如是相云
何更知異塵若多心生則能得知如邪正
知異若定若疑若善不善無記知異善中亦
有禪定解脱及四無量神通等異不善亦有
貪欲瞋恚愚癡等異無記亦有去來等異
有識能起身業口業有起威儀若合若離
因次第縁増上各差別故諸心亦異又淨不
淨等諸受差別故心亦異又所作差別故心
有異又淨不淨心性各異若心性淨則不
爲垢如日光本淨終不可汚若性不淨不
可令淨如毳性黒不可令白而施等中
實有淨心殺等法中實有不淨心故應不
一又隨苦樂等受差別故心亦不一如
説比丘用識識何等事謂識苦樂不苦不
樂又若心是一一識應能取一切塵説多
心者隨根生識是故不能取一切塵若
心是一以何障故不取一切故知多心又
可取法異故能取亦異如人或自知心云
何自體自知如眼不自見刀不自割指不
自觸故心不一又猨喩經説譬如猨猴捨
一枝攀一枝心亦如是異生異滅又若心
是一説六識衆此言則壞又經中説身或
住十載而心念念生滅又説當觀住心無
常此心相續故住念念不停又如一業不
可再取識亦如是不重在縁又如草火
不移到薪如是眼識不到耳中故知多
心
　　一心品第六十九
問曰心是一所以者何如經中説是心長夜
爲貪等所汚若心異者不名常汚又瓔珞
經説若心常修信戒施聞慧死則上生又禪
經中説得初禪者心調柔故能從初禪到
第二禪又心品中説是心常動如魚失水
是故汝等當壞魔軍故知心一動此到彼
又雜藏中比丘言五門窟中獼猴動發獼
猴且住勿謂如本故知一心於五根門身
窟中動今即是本故言勿謂如本又言是
心遍行如日光照智者能制如鉤制象故
知心一走諸縁中又無我故應心起業
以心是一能起諸業還自受報心死心生心
縛心解本所更用心能憶念故知心一又
以心是一故能修集若念念滅則無集力
又佛法無我以心一故名衆生相若心多
者非衆生相又左見右識不應異見異識
故知心一自見自識
　　非多心品第七十
汝雖言色等識異是事不然所以者何若
心是一爲種種業取色聲等如一人在
五向室中處處取塵即是心於眼中住待
明等縁而能見色如即此人於餘處待伴
即是心所知差別如即此人先是知者後還
無知如是邪知還爲正知如即此人先是
淨者後還不淨如是疑知即是定知如即
此人先是疑者還爲定者是不善心即還爲
善亦爲無記如即此人或念善或念不善
或念無記即是心能作來去威儀差別如
即此人爲去來業等種種威儀如是淨心
即爲不淨不淨即爲淨如即此人先是清
淨後還不淨即是心與樂相應後還與苦相
應如即此人本爲樂人還爲苦人故説心
一用爲多業汝言一識不取六塵故非一
心是事不然我以根差別故識有差別若
識住眼中但能取色不取餘塵餘亦如是
汝言取可取異是事不然心法能知自體
如燈自照亦照餘物如算數人亦能自算亦
算他人如是心一能知自體亦能知他汝
説猨喩是事不然如一猨猴捨一枝復
取一枝心亦如是捨一縁復取一縁其餘
所説能自起業自受報中皆已總答所以
者何若心異者則應異作異受異死異生如
是等過故知一心
　　非一心品第七十一
答曰汝言心一貪等長汚是事不然於相
續心中見是一相如言夕風即是晨風今
河即是本河朝燈即是昨燈如齒名再生
而先齒實不再生以相似者生故名再生
如是心異以相續故謂是一心汝言憶
念者人或自念本心若本心來今何所念
又云何當以此心即念此心無有一智能
知自體故非一心汝言修集若心常一何
所修益若有多心則下中上次第相續生
故有修集汝言心爲一相若心是一即
爲是常常即眞我所以者何以今作後作
常一不變故名爲我又不能知心差別相
故則以爲一如注水相續心謂爲一如
眼病者見衆髮爲一若於此事能分別者
則知其異又深智者能知心異所以者何
諸梵王等於中迷悶作如是言是身無常
心識是常若梵王等猶尚迷惑豈況餘人
而不著常故應善思衆縁生法常倒則
滅汝言左見右識是智力故異見異識如
此人作書餘人能識又如餘人所爲聖人能
知亦未來事未生未有聖智能知又過去
事無憶念故知未來未有智力能知此事後
當廣説
　　明多心品第七十二
汝言心一用爲多業是事不然所以者何
正以了爲心而色了與聲了異心何得一
又如捉瓶手業不即此業更捉餘物如是
隨以何心取色不即此心聞聲又此眼識
以眼爲依以色爲縁是二無常念念生滅
眼識何得不念念滅譬如無樹影亦隨無
如是眼色念念滅故所依生識亦念念滅
念念滅法無有去力又先意品中已種種答
故意不去汝雖言識住眼中待明能見
如即是人能見聞等是事不然所以者何
今此論中求法實義人是假名不應爲喩
又應求人相我説諸陰爲人亦説疑識等
衆異定識衆不以疑識等衆即爲定識衆
如是一切汝言根差別故識有差別是事
不然根是生識因縁若識是一根何所爲
汝以燈算爲喩是喩不然如爲不照然
燈而燈體非不照故不自照以燈破闇眼
識得生眼識生已亦能見燈及瓶等物又算
數人能知自色亦知他色故名相知汝
言業等業等難中已答故無斯咎又若心
常一則無業無報所以者何正以心及所
依爲業若心是一何有業報縛解等亦如
是又汝言異作異受是亦不然諸陰相續
非一非異墮二邊故又世俗名字説諸業
等非眞實義故於陰相續中説此彼等名
字無咎故知多心
　　識暫住品第七十三
問曰已明多心今諸心爲念念滅爲少時
住有人言心少時住所以者何了色等故
若念念滅不應能了故非不住又若念念
滅則色等法終不可知所以者何如電
光暫住尚不可了況念念滅而能了耶今
實有了故知諸識非念念滅又眼識依眼
縁色是二不異識亦不異又心能具取青
等諸色故知非念念滅若汝意謂以相續
故能決了者是亦不然若一一心不能決
了雖復相續亦不能了如一盲人不能
見色多亦不能若汝復謂如一一縷不能
制象多集則能如是一心不能決了相續
則能者是亦不然一一縷中各有少力和
合則能心一念中無少了力是故相續亦不
應能而實有了故知非念念滅又若心念
念滅者去來等業皆應無用以少時住故
能令有用是故知心非念念滅雖復無常
要有暫住
　　識無住品第七十四
答曰汝言心有了故非念念滅是事不然
諸相在心力能決了不以住故若不爾者
於聲業中不應決了所以者何現見此事
念念滅故而實決了故知不以住故能了
又以了爲心若了青非即了黄是故設
使暫住了青不能了黄又了青時異了非
青時異一法不應二時法與時倶時與法
倶又取有二種一者決了二不決了若識
不念念滅一切所取盡應決了我以隨識
多相續生是取則了若少相續是則不了
又識取塵或遲或疾心則不定汝言依縁不
異是義已成色念念滅故依縁亦異汝言
能具取者識能遍取身分故名具取是故
無有一識而能遍取所以者何未具足取
心已隨滅何得有心能一切取汝言作業
無用是事不然如燈雖念念滅亦有照
用諸業與風雖念念滅亦能動物是識亦
然又如燈等雖念念滅亦可得取識亦如
是雖念念滅亦能得取復次諸心意識皆
念念滅所以者何青等諸色集在現前
能速生滅故知不住又人或生心自謂一
時能取諸縁故識不住若識暫住則人不
應生此惑心所以者何如種根相續有暫
住故人於其中不生惑心謂牙莖等一時
而有故知識念念滅又人見瓶即生瓶憶
以次見生憶故念念滅又若諸識不念念
滅則可一智即邪即正如見是人是取即
取非人如是疑取即是定取是則不可故
知念念滅又取分別等諸因縁故知念念滅
又聲業相續念念滅相於中生知故知心
念念滅
　　識倶生品第七十五
問曰已明心念念滅今諸識爲一時生爲
次第生有論師言識一時生所以者何有人
一時能取諸塵如人見瓶亦聞樂聲鼻嗅
花香口含香味扇風觸身思惟雅音曲故
知一時能取諸塵又若一識能於身中遍
知苦樂然則以一眼識亦應能取諸樹是
事不可云何一識悉知根莖枝葉花實故知
多識一時倶生遍取諸觸又種種色中一時
生知而青知非即黄知故知一時倶生多
識又諸身分中能速生知取一分時即能
遍取又佛法中無有有分不可一識遍取
諸分故知一時能生多識遍取諸分
　　識不倶生品第七十六
答曰汝言諸識一時倶生是事不然所以
者何識待念生如經中説若眼入不壞色
入在知境若無能生識念眼識不生故
知諸識以待念故不一時生又一切生法皆
屬業因以心一一生故地獄等報不一時
受若多心倶生便應倶受而實不可故知諸
識不一時生又識能速取縁如旋火輪以
轉疾故不見其際諸識亦爾住時促故不
可分別又諸識若一時生一切生法皆可
一念一時倶生有何障礙然則一切法生不
須爲功不造業功亦應解脱是事不可
故知諸識不一時生又身爲心使若諸心倶
生身則散壞以去來等心以一時生故而
身實不壞故知諸心不一時生又眼見外
物種根牙等及迦羅羅臠胞等色少壯老形
次第而有心亦應爾又經中説若受樂
時二受則滅所謂苦受不苦不樂受如是
等若識倶生則應一時倶受三受而實不
然故知諸識不一時生又一身中一心生故
名爲一人若識倶生則一身多人而實不
然是故一身識不並生又若識並生則應
一時知一切法所以者何眼中無量百千識
生乃至意中皆亦如是如是則應知一切
法而實不然故知諸識不一時生問曰諸
識何故要次第生答曰一次第縁故識一一
生問曰何故正有一次第縁答曰法應如
是如汝一神一意我亦如是一意一次第
縁如牙屬種應次第生牙不生莖等如是
隨法屬心應次心生不生餘法又識相
定爾一一起滅次第相屬如火相熱是故諸
識要次第生
成實論卷第五

成實論卷第六
　　訶梨跋摩造
　　姚秦三藏鳩摩羅什譯
　　苦諦聚中想陰品第七十七
問曰何法爲想答曰取假法相故名爲想
所以者何如經中説有人少想有人多想有
人無量想無所有想而實無此多少等諸法
故知想者取假法相是想多在顛倒中説
如説無常中常想顛倒苦中樂想顛倒無我
中我想顛倒不淨中淨想顛倒亦於信解
觀一切入等中説又以想三種差別取縁
謂怨親中人於是縁中次生三受受生三
毒故想有過想有過故佛説應斷如説
眼見色莫取想故知取假法相是名爲
想問曰取假法爲想此義不然所以者
何此想能斷煩惱如經中説善修無常想
故能斷一切欲染色染及無色染一切戲
掉我慢無明故知非但取假法想取假法
想則不應能斷諸煩惱答曰此實智慧
以想名説如説受者於一切得解脱亦
説以意斷諸煩惱又如説以不黒不白
業能盡諸業亦説信能渡河一心渡海
精進除苦慧能清淨而實以慧得渡不
以信等如是智慧以想名説又經中説以
慧爲刀如説聖弟子以智慧刃斷諸煩
惱故知慧能斷結非是想也又三十七聖
道品中不説想名故不斷結又經中説
知者見者能得漏盡非不知見者又三無
漏根中説未知欲知根知根知已根皆以
知爲名又佛説慧爲慧品解脱知見品
又説無禪不智無智不禪又次第經説
持淨戒者則心不悔乃至攝心得如實知
又法智等皆以慧爲名又三學中慧學最
勝亦説智慧具足解脱知見具足又七淨中
説知見淨又佛説正知一切法故名無
上智慧想無如是説又理應用慧斷諸
煩惱不是想也所以者何如大因縁經
説若義入修多羅不違法相隨順比尼
是義應取又説於正義中置隨義語於
正語中置隨語義故經雖説無常想等能
斷諸結理應是慧又説無明是煩惱根離
無明故慧得解脱故以慧斷諸煩惱問
曰汝言諸想取假法相以何爲相答曰有
人以假法爲相假法有五一過去二未來
三名字四者相五者人是事不然所以者
何人因五陰成相無成因故非假名問
曰今相義云何答曰縁即是相何以知之
如説師子獸王立河此岸取彼岸相截
流而渡若不相當則還此岸至死不捨
是經中以樹木等爲相又説比丘示相
是中亦以衣等爲相又説世尊現如是相
又説宰人因王食故取所嗜相又説明旦
是日出相又説三相所謂攝相發相捨相
是中即以攝等爲相隨念何法心繋在縁
是名攝相又諸天退時先五相現是中即以
五法爲相故知不以假法爲相亦非行
陰所攝又舍利弗取富樓那面貌等相又
經中説眼見色不取相又法印中説若比
丘自見斷色聲等相我未説是人得清淨
知見以此故知縁即是相非假法也問曰
縁非是相所以者何無相三昧亦有縁故
又説見色已不取相若縁是相云何取色
而不取相答曰相有二種有過相無過
相遮過相故説見色不取相無相者縁
亦有過後滅諦中當廣説謂滅三心故名
無相初入行者非一切相盡是過也若取
攝相發捨相等是則無過又涅槃名無法
故不應爲難如説若取法相不能爲汚
取假名相則生煩惱所以者何取怨親等
差別相故生憂喜等從此能生貪恚等過
故知取假法相是名爲想也
　　苦諦聚受論中受相品第七十八
問曰云何爲受答曰苦樂不苦不樂問曰
何謂爲苦何謂爲樂云何名爲不苦不樂
答曰若増益身心是名爲樂損減身心是
名爲苦與二相違名不苦不樂問曰此三
受無決定相所以者何如即一事或増身
心或爲損減或倶相違答曰是縁不定非
受不定所以者何如即一火或時生樂或
時生苦或時能生不苦不樂從縁生受
是則決定即此一事以隨時故或爲樂因
或爲苦因或爲不苦不樂因問曰以何時
故此縁能爲苦樂等因答曰隨能遮苦於
是時中則生樂相如人爲寒所惱爾時
熱觸能生樂相問曰是熱觸過増還能爲
苦非復是樂故知樂受亦無答曰世俗名
相故有樂受非眞實義隨是人喜熱觸時
亦爲増益又遮先苦爾時是中則生樂相
若離先苦是熱觸則不能爲樂故非實有
問曰汝言但以名相故有樂者是事不然
所以者何經中佛自説三受若實無樂云
何説三又説色若定苦衆生於中不生貪
著又説何等爲色中味所謂因色能生喜
樂又説樂受生時樂住時樂壞時苦苦受
生時苦住時苦壞時樂不苦不樂受不知
苦不知樂又樂受是福報苦受是罪報若
實無樂受罪福但有苦果而實不然又欲
界中亦有樂受若實無樂受色無色界不
應有受而實不然又説樂受中貪使若
無樂受貪何處使不可説苦受中貪使
故知實有樂受答曰若實有樂受應説其
相何者爲樂而實不可説當知但以苦差
別中名爲樂相一切世界從大地獄上至
有頂皆是苦相爲多苦所惱於小苦中
生此樂相如人爲熱苦所惱則以冷觸
爲樂是故諸經作如是説無所妨也問
曰亦可説世間一切皆樂於微樂中而生
苦相若不爾者亦不得言於微苦中生
樂想也答曰苦受相麁故不可以微樂爲
苦又樂雖微亦非惱相所以者何不見有
人受微樂故擧手大呼又受轉微故名
寂滅相猶如上地轉轉寂滅是故説微樂中
生苦相者但有是語凡夫愚人於微苦中
妄生樂相則有道理
　　行苦品第七十九
諸受皆苦所以者何衣食等物皆是苦因非
樂因也何以知之現見衣食過増則苦亦
増故名苦因又手痛等苦可以相示樂相
不然又衣食等物皆爲療病如人不渇飮
不生樂又人爲苦所惱於異苦中而生
樂相如人畏死以刑罰爲樂又鞭杖刀矟
諸苦因縁皆是決定樂因不然又一切所
須究竟苦故當知先有後時乃覺如屐漸
盡又於女色等中先生樂相後還憎惡故
知以邪憶想生此樂相離邪憶想還見其
過又女色等皆是乾消病等苦因故非樂
也又離欲時皆捨此縁若實是樂何故捨
耶又人隨生樂處後即此事還生苦心故
知非樂又身爲苦田非樂田也如野田
中嘉苗難殖而穢草易生如是身田衆苦
易集而虚樂難生又人於苦中先起樂倒
後生貪著樂若少實不名爲倒如常我淨
少實亦無樂亦如是倶顛倒故又人於辛苦
中而生樂心如擔重易肩故知無樂又經
中佛説當觀樂是苦觀苦如箭入心不苦
不樂當觀無常念生念滅若定有樂不應
觀苦當知凡夫於苦取樂是故佛説隨
凡夫人生樂相處汝當觀苦又此三受皆
苦諦攝若實是樂苦諦云何攝又苦爲眞
實樂相虚妄何以知之以觀苦心能斷諸
結非樂心也故知皆苦又一切萬物皆是
苦因猶如怨賊怨賊二種或即能爲苦或
初雖軟善後則害人萬物亦爾或初便生
善或後反爲害故知皆苦又衆生得欲無
厭如飮醎水不足故苦又無所求欲乃
名爲樂求故名苦不見世間有無求者
故知無樂又一切衆生身苦心苦常隨逐故
知身爲苦又身如獄常有䩭鎖何以知
之以滅此身乃名解脱䩭鎖故苦又一
切物漸漸次第皆可鄙惡如地獄等身冬
夏等時小兒等根知寒暑等相待後皆憎惡
當知皆苦又身多怨賊謂毒蛇篋五拔刀
賊詐親善賊及空聚落壞聚落賊大河此
岸種種諸苦皆常隨逐故知皆苦又知衆
生身諸苦隨逐謂生苦老苦痛苦死苦怨憎
會苦愛別離苦違願等苦常與相隨故故
身爲衆苦之聚又以有身故則有我所及
貪著等諸衰惱集故知身爲衆苦因縁又
亦五道衆生行四威儀皆無有樂所以者
何如經中説色是苦受想行識是苦若色
生時當知即是老病死等諸衰惱生受想行
識亦復如是又身常怱務以身口意造
作衆事造作衆事皆名爲苦又諸賢聖以
身盡爲悦若實爲樂云何失樂而生歡
悦故知皆苦也
　　壞苦品第八十
問曰汝雖以多因縁明苦而人猶貪樂隨
得所欲以爲樂答曰是先已答凡夫倒
故於苦取樂又癡惑所害云何可信雖
得所欲亦應觀苦所以者何是皆無常壞
時生苦如經中佛説天人愛色樂色貪
色是色壞時生大憂苦受想行識亦復如
是以壞敗故當知亦苦又人受虚妄樂便
生貪著以貪著因縁生守護等過故當觀
樂甚於苦也又樂爲苦門以貪樂故從三
毒起不善業墮地獄等受諸苦惱當知皆
以樂爲根本又一切合會皆別離相離所
愛時深受諸苦不由不愛故知樂者甚過
於苦又樂具之生皆爲欺誑衆生令墮諸
苦如食野禽爲魚沈餌皆以取故樂物
亦然故應觀苦又於樂受中得少味故
獲無量過猶如魚獸所味至寡其患甚多
故應觀苦又樂受是煩惱生處所以者何
以貪身故則欲所須欲因縁故恚等煩惱次
第而生又樂受是生死根本所以者何因樂
生愛如經中説愛爲苦本又一切衆生有
所造作無不爲樂故名苦本又樂受難
捨甚於桎梏又生死中貪樂所縛所以者
何以貪樂故不脱生死又此樂受常能生
苦求時欲苦失時憶苦得時無厭如海
呑流是亦爲苦又樂受是不疲倦因所以
者何衆生求樂因時雖經嶮難以爲樂
故心不懈倦是故智者應當觀苦又樂受
名起諸業因所以者何以貪樂故能起善
業爲現樂故起不善業亦是一切受身之
因所以者何取樂生愛愛故受身又樂受
與涅槃相違所以者何衆生貪著生死樂
故不樂泥洹又未離欲者愛此樂受愛
因生苦故知樂受是衆苦本又經中説二求
難斷一謂得求二謂命求求隨意諸欲是
名得求求得壽命受此諸欲是名命求此
二求皆以樂受爲本是故智者難斷應
斷謂能如實觀樂受相又樂受味亦能染
汚未得離欲大智人心以難斷故甚於苦
受又樂受味是貪等因若無樂受則無所
貪又樂受味眞智能斷所以者何世間諸智
要取上地味能捨下地故知樂受甚過於
苦又衆生心縛在生處乃至畜生亦貪惜
身當知皆以樂受味故是故應觀樂受
爲苦
　　辯三受品第八十一
問曰已知一切皆苦今以何差別故有三
受答曰即一苦受以時差別故有三種能
惱害者則名爲苦既惱害已更求異苦以
遮先苦以願求故大苦暫息爾時名樂憂
喜不了不願不求爾時名爲不苦不樂問
曰不苦不樂不名爲受所以者何苦樂可
覺不苦不樂不可覺故答曰是人爲三觸
所觸謂苦觸樂觸不苦不樂觸以有因故
當知有果如人熱極得冷觸覺樂得熱
觸覺苦得不冷不熱觸覺不苦不樂故知
有此不苦不樂汝意或謂不苦不樂觸中不
能生受是事不然所以者何人覺此觸不
冷不熱覺知所縁即名爲受云何言無又
縁有三差別怨親中人於親生喜於怨
生憂於中生捨故知想分別故有此三受
以縁別故起此三想又縁有三種爲益
爲損或倶相違有樂不樂有倶相違亦有
貪處瞋處癡處有喜不喜有倶相違有福
果罪果有不動果是諸縁中隨生三受故
知有此不苦不樂受又可適心處是名樂
受違逆心處是名苦受不逆不順名不苦
不樂受又世八法得失毀譽稱譏苦樂凡夫
於失等四法違逆其心於得等四法以爲
可適必當應有離欲聖人能倶捨者捨名
不苦不樂受是故非無問曰若以觸等因
縁故有三受者則一切心行皆名爲受所
以者何所有心行在於身中皆是苦樂不苦
不樂答曰如是一切心行皆名爲受所以
者何經中説十八意行是中但是一意有
十八差別謂六喜行六憂行六捨行以想分
別故有苦分樂分捨分故知一切心行無
非受也又經中説諸受皆苦故知心行在
於身中皆名爲苦又説若色生即是苦生
云何色名爲苦以苦因故故知縁及諸根
但能生苦是故一切心行皆名爲受以行苦
故一切諸行應觀是苦以壞苦故應觀
樂受爲苦苦苦即苦是三種苦皆從衆縁
和合故生念念滅故聖人觀苦是故一切心
行皆名爲受問曰無漏諸受亦是苦耶答
曰亦苦所以者何無漏諸受聖人亦次第捨
從初禪來乃至證一切滅是皆有苦又有
漏禪樂無漏禪樂有何差別隨有漏禪以
我因故苦無漏諸禪亦以此苦又若聖人
住無漏心深厭一切故無漏心生則深生
厭患如睫入目凡夫不知皆以苦爲樂
聖人智深妙故厭離有頂甚於餘人厭患
欲界故無漏苦喩於有漏又諸聖人得無
漏心但向涅槃所以者何是人爾時明
見一切有爲法苦若無漏受樂則應喜樂
不應復生向泥洹心問曰若諸心行皆名
受者云何別有諸心等法答曰即是一受
縁中行異故有差別諸心等法亦行縁異但
識縁時是行名心此等如先説是一切法
在身中時有利益等諸差別故故名爲受
又多以心能起煩惱爾時名受如經中説
樂受中貪使苦受中瞋使不苦不樂受中無
明使是故想分別縁中喜等法名受所以
者何是時能生諸煩惱故問曰若一一受
中三煩惱使何故定説樂受中貪使答曰
苦受中不應貪使癡一切處使以癡力故
於苦中生樂想不知見事故得苦生瞋
不苦不樂受細故不覺貪瞋所以者何是人
於此中不生苦樂想故不知見事故但
生癡使又於捨縁中若貪瞋不行凡夫於
中謂能勝縁是故佛言汝不勝此縁以
未覺故貪瞋不行如經中説凡夫所有色
中生捨皆依止色若勝此縁於我増益若
作損減還生貪瞋故知未勝縁又不苦
不樂受其相寂滅如無色定以寂滅故
煩惱細行凡夫於中生解脱想是故佛説
此中有無明使又未覺縁故苦樂不了若
知此縁苦樂則了爾時則生貪瞋問曰若
覺此縁則生苦樂相是故但應有苦樂受
答曰是人有時於此縁中不生樂心不生
苦心是故不但有苦樂也如先説皆是苦
而有三差問曰汝言覺知此縁還生樂想
云何覺知不可以無明覺知答曰是人於
此縁中先取相故於此縁中若無明使若
貪瞋使問曰但於苦樂中生癡如經中説
是人於諸受不如實知集滅味過出等以
不知故於不苦不樂中説無明使使是故
但於苦樂中起無明使非不苦不樂中答
曰此經自説於諸受不如實知集滅味等
故不苦不樂中無明使使問曰雖有是
説此義不然云何於苦樂不知集滅等
故不苦不樂受中無明使使所以者何於
餘事不知餘事中使是故此經應如是説
是人於不苦不樂受中不知集等故不苦
不樂受中無明使使若不苦不樂受中無明
不使答曰是人於不苦不樂受中生三種
心寂滅想不苦不樂想故生不苦不樂心若
以邪智取相則生樂心若取上地樂味則
生苦心是故經中説諸受多語所以者何
一切諸受皆無明所使是不苦不樂受隨時
故有三種差別又若未通達苦集等爾時
於苦受中生樂想亦生不苦不樂想是故
説不知諸受集等故無明使使但不苦不
樂受中多無明使使
　　問受品第八十二
問曰經中説是人受樂受時如實知我受
此樂受如實知何受耶過去未來受不可
得受現在受不得自知答曰此經意説人
受是故無過又樂等受來在身以意能縁
故亦無咎又於樂具中説樂等名世間亦
有因中説果故又是人先受樂受然後取
相故名受樂受時如實知問曰爲以受
者故名受可受故名受若以受者名受
則受與樂等異而經中説樂受苦受不苦不
樂受若以可受名受誰受之者以受故名
受答曰於縁中説樂如火苦火樂是故
以覺知縁故名爲受樂又衆生受此受故
名可受爲受問曰衆生不名爲受經中
説受爲受答曰名義如是有相則有作假
名中有相是苦樂不苦不樂在身則心能覺
故説受爲受問曰經中説諸受中順受觀
行者爾時云何生苦樂不苦不樂相是人
爾時不皆生苦相耶答曰是人未得一切
皆苦但憶念三受問曰若用意識修四念
處云何説身樂答曰於一切受中應如是
繋念是身樂是心樂又修念處時身中生
樂相繋念是中故名身樂問曰若一切受
皆是心法何故説身受答曰爲外道故説
外道謂諸受依神故佛説諸受依止身心
問曰何者是身受答曰因五根所生受是
名身受因第六根所生受是名心受問
曰是受云何名垢云何名淨答曰諸煩惱
名垢是煩惱所使受是名爲垢煩惱所不
使受是名爲淨問曰云何苦受名淨答曰
斷煩惱人苦受是名爲淨又與煩惱相違
苦受是名爲淨問曰已説垢淨何故更説
依貪依出貪即煩惱出即是淨答曰先總
説垢今更別説貪爲垢因如經中説有垢
喜有淨喜有淨中淨喜垢喜者因五欲
生喜淨喜者謂初禪喜淨中淨喜謂二禪
喜若受但爲泥洹是名依出是故更説
問曰五根中何故苦受樂受各分爲二而捨
受不耶答曰憂喜要以想分別生苦樂不
必由想分別捨受想分別微故不爲二問
曰第三禪中意識所受何故名樂不説喜
耶答曰是樂深厚遍滿身心故名爲樂喜
但能遍心不能遍身故三禪中佛差別
喜説身受樂問曰是三受中何者能生深
厚煩惱答曰有論師言樂受能生所以者何
先已説壞敗等因縁受大苦故又論師言
苦受能生所以者何衆生爲苦所逼以求
樂故深起煩惱又種種樂少苦能勝如人具
足受五欲時蚊蚋所侵則生苦覺色等五
欲樂不如是又如存百子樂不如喪一
子苦又生死中苦受相多樂受不爾所以
者何多有衆生在三惡趣生天人少又不
須加功自然得苦加功求樂有得不得猶
如田中穢草自生嘉苗不爾又因苦受起
重罪業所以者何苦受中有瞋使經中説
瞋爲重罪又論師言不苦不樂能生所以
者何是中有癡使癡是一切煩惱根本又此
受細微是中煩惱難覺知故又此受是衆生
本性苦樂爲客又此受遍在三界餘二不
爾又此受是長壽因貪此受故壽八萬大
劫久受苦相諸陰又此受與泥洹相違所
以者何是中生寂滅相泥洹相故不復能
得眞實泥洹又此受以聖道能過如説
因離性得解脱苦受樂受以世間道亦能
得過又此受窮生死邊斷相續時斷是故
能生深厚煩惱
　　五受根品第八十三
問曰樂根爲在何處乃至捨根在何處耶
答曰苦樂在身隨所得身乃至四禪餘三
在心隨所得心乃至有頂問曰如經中
説憂根初禪中滅喜根三禪中滅樂根四禪
中滅捨根滅盡定中滅是故汝説不然答
曰若汝信此經者則苦根應在初禪而汝
法中初禪實無苦根是故不應信此經也
問曰色無色界深修善法應無憂苦答曰
三界皆苦上二界中雖無麁苦亦有微苦
何以知之四禪中説有四威儀隨有威儀
皆應有苦又色界有眼耳身識此識中
所有受名爲苦樂從一威儀求一威儀
故知有苦又經中問色有何味所謂因
色生樂生喜色中有何過謂所有色無
常苦敗壞相色界有色故有味心有過心
故有苦樂又行者於諸禪定亦貪亦捨必
以樂受因縁故貪苦受因縁故捨故知有
苦樂也又佛説聲等是初禪刺覺觀是二禪
刺乃至非想非無想處有想受刺刺名
苦義故知一切有苦又一切五陰皆名爲
苦正以惱害爲苦如欲界受惱害故苦
上二界受亦有惱害何故非苦如欲界説
病等八行色無色界同説八行何故無苦
又色界説光明優劣故知色界業亦差別業
差別故必應當有得苦報業又經説此中
有嫉妬等煩惱如有梵天語諸梵言此處
是常汝等勿詣瞿曇沙門亦有梵天來難
問佛又經中説入第四禪斷不善法又經
中亦説是中有邪見煩惱是等煩惱即是不
善應得苦報何故無苦又論師説一切煩
惱皆是不善是中云何無苦受耶又經中
説諸天人愛色樂色貪色著色是諸天人
愛樂貪著色故是色敗壞則生憂苦乃至
識亦如是故知一切未離欲人皆有憂喜
又愛縁生喜離此愛縁必生憂悲凡夫無
智何能有力得所愛縁而不生喜失不
生憂如經中説唯得道者將命終時無
憂喜色故知一切凡夫憂喜常隨又佛自
説不憂不喜一心行捨是應羅漢功徳又
六捨行唯聖所行非凡夫也凡夫或時行
捨皆以未能知見縁故如經中説凡夫
色中所有捨心皆依止色貪色不離故
知凡夫無捨心也又經中説樂受中貪使
若彼無樂受貪何處使汝意或謂不苦不
樂中貪使使經無説處又上地中轉寂滅
樂大利身心如説是天一坐千劫若苦行
者於諸威儀不能久住如經中説安坐七
日受解脱樂又是中猗樂第一如經中説
猗者受樂故知一切地中皆有樂也汝意
或謂猗受樂異是事不然所有利益事
來在身則名爲樂是故猗樂不異受樂
問曰若上界定有苦樂憂喜云何得與禪
經相順答曰此經違害法相若捨何咎
又此中樂行寂滅不善不能發起麁貪
麁恚是故説名無苦樂又此中苦樂細
微不了無有刀杖等苦喪親等憂是故
名無如説色界無寒無熱是中亦有四
大云何當言無寒無熱耶如説三禪衆
生一身一想是中亦有光明差別如説
若行禪者不能善除睡眠戲調則光明不
淨又少智人名爲無智又如世人以食中
少醎名爲無醎如是彼中憂喜不了故
名爲無又汝等説彼中無覺佛經中説想
因縁覺是中有想云何無覺故知覺法乃
至有頂爲麁覺故説二禪滅是故上二
界中亦有苦樂等受陰竟
　　苦諦聚行陰論中思品第八十四
經中説思是行陰問曰何等爲思答曰願
求爲思如經中説下思下求下願問曰以
何故知求名爲思答曰經中説作起故名
爲行受陰作起是名求如經説作起皆
依於愛又經中説如一束麥置四衢道中六
人來打有第七人復更來打比丘於汝意
云何是爲熟不熟已世尊佛言癡人亦爾
常爲六觸入之所打如是打時復思後身
是爲至熟當知求即是思又説意思食應
觀如火聚火何所喩是人求後身後身如
火常生諸苦故又經中説我即是動處亦
是戲論作起依愛隨有我處則有動念戲
論作起依愛若作起法説名依愛當知
求即是思又説若小兒從生習慈能起惡
業思惡業不不也世尊是義名求欲造惡
業又説業者若思思已是中思是意業思已
是身口業思已名爲求已又和利經中説
尼延子斷冷水受煖水死時求冷水竟不
得而死生意著天是則以思冷故生故知
求即是思問曰汝言求是思者此是愛相
非是思也所以者何有因有縁經中説癡
人所求即是愛也又大因經中説因愛故
求等又經中説苦者多求樂者不求又説
若人欲行五欲欲即是求又説愛因縁取
先求後取求即是愛是故汝以求爲思是事
不然又汝言願是思者是亦不然所以者
何和利經中説不思造業業則不重不思
名不先知世間亦以知爲思如言云何智
者能爲是事誰有思者當作是事此語義
名智者故知知即是思答曰願名爲集欲
分願名思如人願言我未來世得如是身
問曰若欲分願是思者則無無漏思又思
爲愛因如經中説若知見意思食即知見
斷三愛故知思是愛因答曰汝言無無漏
思我亦不説有無漏思所以者何作起行
相故名爲思無漏法無起作相故思是作
起非滅法也又汝言思是愛因是亦不然
所以者何思爲愛果亦是愛分非愛因也
以果斷故説因斷謂意思食斷故三愛斷
行等因縁衆皆以是答故知愛分是思愛有
二種有因有果因名愛果爲求求即是
思問曰若因時名愛果時名思則思非愛
分所以者何若法在因相異在果相異故
知思非愛分如有因有縁經中説癡人所
求即名爲愛愛者所作即名爲業是故思
墮業相故與愛異若人貪此事故求是
事是故從貪生求求即是思是故貪爲思
因答曰我先説愛分是思愛分即是愛但
愛初起名貪貪已名求又汝言願者是事
不然所以者何願是思分先願名業後業
回向問曰思與意爲一爲異答曰意即
是思如法句中説惡心所作所説皆受苦
果善心亦爾故知意即是思若意非即是
思何者爲意業意業名意行縁中是故思
即是意雖總相説意行名思而思多在善
不善中説是思有衆多分若人爲他衆生
求善求惡爾時名思若求未得事爾時名
求若求後身爾時名願故知一思以種種
名説
　　觸品第八十五
識在縁中是名爲觸以三事和合名觸是
非觸相所以者何根不到縁是故根縁不
應和合以此三事能取縁故名爲和合問
曰別有心數法名觸所以者何十二因縁
中説觸因縁受又説觸爲受想行等因若
法無者云何爲因故知有此心數法名爲
觸又六六經中説六觸衆又經中説應觀
無明等觸若説成假法諸因不應復別説
假法又經中有二種觸一三事和合觸二
三事和合故觸故知觸有二種一有自體
二是假名如日珠牛糞三事異火月珠異
水地等異牙如是觸異眼等有何咎
耶又如諸比丘和合不異比丘諸陰和
合不異諸陰二木和合不異二木二手和
合不異二手衆病和合不異衆病觸亦如
是不異眼等復有何咎答曰我先説心
能取縁爾時名觸是故心時爲因識生
然後受等法生六六經中亦説爾時名觸是
有道理又我等不受此二種觸常言三事
和合名觸設復有是二種觸經違法相故
亦應棄捨是觸引經非因又若是觸異如
水火者作亦應異而實不見別有異作故
知此觸不異三事又若觸是心數則與餘心
數異所以者何觸是諸心數縁而觸非觸
縁以生異故非心數法問曰以觸勝故觸
縁心數非觸縁觸如受縁愛非愛縁受答
曰觸有何勝相而餘心數無應説其相而
實不可説是故非因受是初時愛是後時
故受縁愛非愛縁受又若觸是別心數法
應説其相而實不可説當知不異又佛
於異法中亦説觸名如説若有苦惱來
觸人身又説受樂觸不放逸受苦觸不
瞋此於受中説觸名字又佛語箭毛鬼言
汝觸麁澁不可近身如世間説火觸是樂
亦説觸爲食亦言手觸此等皆於身識
所知事中説觸名字又餘處説盲不觸色
亦於色等縁中説觸名字是觸語不定故
非別有此心數法若説觸是心數則與觸
相相違所以者何佛説三事和合故名
觸故知實無別心數法若法來在身皆名爲
觸又隨能與受等心數作因爾時與名爲
觸
　　念品第八十六
心作發名念此念是作發相故念念能更生
異心又説念相能成辦事如經中説若眼
内入不壞色外入在現前是中若無能生
異心念者則眼識不生問曰諸識知皆以
念力生不答曰不也所以者何諸識知生
不必定或以作發力生如強除欲等或
以根力故生如明目者能察毫端或以縁
力故生如遠見燈不見其動或善習故
生如工巧等或以諦取相故生如所著
色或法自應生如劫盡時禪或以時節故
生如短命衆生惡心或以生處故生如牛
羊等心或隨身力故生如男女等心或隨
年故生如小兒等心或以疲倦故生或以
業力故生如受諸欲或以定力故生如
繋心一處知識増長或以畢定故生如
次無礙道必生解脱或以久厭故生如
厭辛苦則思甜味或隨所樂故生如對
色等或樂觀色不喜聽聲青等亦爾或以
細軟故生如毛入目則生苦心餘處不然
或以苦滅故生如除目患則食得味或
以滅障故生如除欲等則知其過或漸
次故生如因下生中因中生上或隨所
偏故生問曰若一切知識皆次第相屬何
故説無能生異心念耶答曰爲外道故
外道等説神意合故知識生爲破此語示
諸知識屬次第縁故如是言若無能生異
心念者知識不生所以者何以次第縁故
則知識有因一一而生又隨所偏處一
一識生譬如伐樹隨傾而倒又先説諸
識不一時生以是因縁故知諸識一一次第
生又諸識法應次第而生不待神意和
合如外物根莖枝葉華實次第而生内法
亦如是一一知識次第而生是念二種一
正二邪正謂順理如説正問正難是名
可答有理難問又問諸法實相無常性等
是名爲正又隨所能成故名爲正故知隨
順道念眞實念等名爲正念又隨人時念
名爲正念如多欲人不淨觀爲正念心沒
時發相爲正念與此相違名爲邪念正念
能生一切功徳邪念能起一切煩惱
　　欲品第八十七
心有所須是名爲欲所以者何經言欲欲
以須諸欲故名欲欲又經中説欲爲法本
以欲求故得一切法故名法本又説若諸
比丘深欲我法法則久住若一心所須名
爲深欲又如意足中言欲三昧精進三昧心
三昧思惟三昧隨心所須名欲是欲法
以精進助修集定慧從此四事所須皆得
名如意分又説汝欲飛去有一比丘常
好讀誦是人修禪得阿羅漢不復讀誦有
天問言汝常好誦今何故不誦比丘言
我本未離欲故須欲經書今離三界不復
須也所有經書禪定智慧聖人皆説是可捨
法故知以須爲欲因所須故貪於諸欲是
名貪欲
　　喜品第八十八
若心好樂是名爲喜如説衆生性類相從
喜惡隨惡好善從善是名爲喜問曰性
不名喜所以者何佛知衆生種種諸性
是性智力知種種喜是欲智力故知性喜
各異答曰久修集心則名爲性隨性生
喜是故知久集心名性智力智隨性生
喜名欲智力故説衆生隨性相從長集
惡心則好喜惡久集善心則喜樂善若寒
者喜熱是現在因縁不從性生是爲性喜
差別
　　信品第八十九
必定是信相問曰必定是慧相必定名斷
疑是名慧相答曰未自見法隨賢聖語
心得清淨是名爲信問曰若然者自見法
已不應有信答曰然阿羅漢名不信者如
法句中説不信者不知恩者名爲上人又經
中説世尊我於是事隨佛語信若自見法
心得清淨是名爲信先聞法後以身證作
如是念此法眞實諦不虚誑心得清淨是
名爲信在四信中譬如病人先信師語服
藥差病然後於師生清淨心是名爲信是
信二種一從癡生一從智生從癡生者不
思善惡於富蘭那等惡師所生淨心從
智生者如四信中於佛等生淨心是信三
種善不善無記問曰是不善信即是煩惱
大地中不信法非是信也答曰非不信法
信是淨相是不善信亦是淨相若不爾則不
善受不應名受而實不然故有三種差別
若信在根數隨順解脱在三十七品則定
是善
　　勤品第九十
心行動發是名爲勤常依餘法若憶念若
定於中發動一心常行是名爲勤勤有三
種善不善無記若在四正勤中是名爲善
餘不名善行者若信不善過患善法利益
然後生勤爲斷不善集善法故故次信
根説精進根是勤入善法中名曰精進能
爲一切利益之本以此精進助憶等法能
得大果如火得風多所焚燒
　　憶品第九十一
知先所更是名爲憶如經中説久遠所更
能憶不忘是名爲憶問曰此憶在三世中
所以者何經中説憶一切皆宜又此憶在四
憶處是四憶處亦三世縁何故但説縁過
去耶答曰此言皆宜非爲三世若心掉沒
則憶隨二處是名遍行汝言四憶處三世
縁者是中慧能現在縁非是憶也是故如
來先説憶名解則説慧問曰云何異識所
更異識能憶答曰憶法如是於自相續生
滅法中即生異識還自能縁又知識法爾
異識所更異識能知如眼識識色意識能
知又他人所更他人能知如諸聖人乃至
宿命餘身所更憶力故知問曰若知先所
更名爲憶者今識等法皆應名憶所以者
何是法亦行先所更故答曰識等法亦説
是憶如佛語薩遮尼延子言汝憶本事當
答又説若憶先戲樂則煩惱發故識等法
憶本事故亦名爲憶是憶從取相生隨法
取相是則憶生異則不生定慧定慧品中當
説
　　覺觀品第九十二
若心散行數數起生是名爲覺又散心中
亦有麁細麁名爲覺以不深攝故名麁心
如經中説佛言我行有覺觀行是故初禪
未深攝故名有覺觀散心小微則名爲觀
是二法者遍在三界以是心之麁細相故
又散亂心名爲覺觀以此相故應一切處
又未現知事以比智知思量應爾不爾
是名爲覺是故思量未現知事故有正覺
邪覺之名離分別思量則名正見是三種
知邪覺是顛倒思惟謂無常中常等正覺是
未得眞智以比相知是行者在達分善根
中是説名忍如是等餘順道比知名爲正
覺是中若離憶相分別名現在知於此覺
中思惟籌量以此因縁故如是此因縁故
不如是是名爲觀問曰有説覺觀在一心
中是事云何答曰不然所以者何汝等自
説喩如打鈴初聲爲覺餘聲爲觀又如波
喩麁者爲覺微者爲觀是時方異故不應
一心又五識無分別故無有覺觀
　　餘心數品第九十三
若不行善或邪行善名爲放逸無別一法
名爲放逸也爾時心行名爲放逸與此
相違名不放逸若善心行名不放逸亦無
別法又心隨不善名爲放逸隨順善法名
不放逸善根者不貪不恚不癡以思量
爲首能無貪著名爲不貪以慈悲爲首
不生忿怒是名不瞋以正見爲首不謬
不錯是名不癡無一別法名爲不貪有人
言無貪名不貪是事不然所以者何無
貪名無法無法云何與法爲因無瞋無
癡亦如是又與三不善根相違故但説三
憍慢等亦應是不善根以略故説三不善
根不善品中當説無記根者有人説四
謂無記愛見慢無明有人説三愛無明慧
是非佛所説隨無記心何因縁生名此因
縁爲無記根又身口業多從無記心起故
無記心名無記根心行時能令身心安靜
除滅麁重爾時名猗種種心時名捨若諸
受中不了心行名捨諸禪中離苦樂任放
心行名捨七覺中不沒不動平等心行名
捨離憂喜得平等心名捨四無量中離
憎愛心名捨如是隨難種法相違故則有
無量心數差別
成實論卷第六

成實論卷第七
　　訶梨跋摩造
　　姚秦三藏鳩摩羅什譯
　　不相應行品第九十四
心不相應行謂得不得無想定滅盡定無想
處命根生滅住異老死名衆句衆字衆凡夫法
等得者諸法成就爲衆生故有得衆生成
就現在世五陰名爲得又過去世中善不善
業未受果報衆生成就是法如經中説是
人成就善法亦成就不善法問曰有人言
過去善不善身口業成就如出家人成就過
去戒律儀是事云何答曰是皆成就所以者
何經中説若人爲罪福即是已所有二事
常追其身猶影隨形又經中説殃福不朽
謂能得果若不成就罪福業者不應得
果則失諸業問曰過去律儀不應成就
所以者何汝言過去法滅未來未有現在
不能常有善心云何成就戒律儀耶答曰
是人現在律儀成就非過去也如以現染
故染如是以現在戒故名爲持戒不以過
去但以先受不捨故名成就過去問曰有
論師言衆生成就未來世中善不善心是事
云何答曰不成就所以者何未作業已得
故是故未來不成就是名爲得無別有心
不相應法名爲得與此相違名爲不得亦
無別有不得法也無想定者無此定法所
以者何凡夫不能滅心心數法後當説
是心心數法微細難覺故名無想無想處亦
如是滅盡定者心滅無行故名滅盡無有
別法猶如泥洹命根者以業因縁故五陰
相續名命是命以業爲根故説命根生者
五陰在現在世名生捨現在世名滅相續
故住是住變故名爲住異非別有法名
生住滅又佛法深義謂衆縁和合有諸法
生是故無法能生異法又説眼色等是眼
識因縁是中不説有生是故無生無咎又
説生法等一時生若法一時生即滅是中
生等何所爲耶應思是事又十二因縁中
佛自説生義諸衆生處處生受諸陰名爲
生是故現在世中初得諸陰名生亦説
五陰退沒名死亦説諸陰衰壞名老無別
有老死法名衆者從字生名如言某人隨
字成義名句諸字名字有人言名句字衆
是心不相應行此事不然是法名聲性法入
所攝問曰凡夫法是心不相應行是事云何
答曰凡夫法不異凡夫若別有凡夫法亦
應受別有瓶法等又數量一異合離好醜等
法皆應別有外瓶書中説瓶異瓶法異因
瓶法知是瓶色異色法異是事不然所以
者何法名自體若汝謂凡夫法異則色自
無體應待色法故有是事不然是故汝不
深思故説別有凡夫法有諸論師習外典
故造阿毘曇説別有凡夫法等亦有餘論
師説別有如法性眞際因縁等諸無爲法故
應深思此理勿隨文字苦諦聚竟
　　集諦聚業論中業相品第九十五
論者言已説苦諦竟集諦今當説集諦者
諸業及煩惱是業有三種身業口業意業身
業者身所作名身業是業三種奪命等不善
起迎禮拜等善斷草等無記問曰若身所作
名身業者瓶等物亦應是身業身所作故
答曰瓶等是身業果非是身業因果異故
問曰不應有身業所以者何身所動作名
爲身業有爲法念念滅故不應有動答曰
是事念念滅品中已答所謂法於餘處生時
損益他是名身業問曰若爾者身即身業
以餘處生故非身所作名爲身業答曰身
是作業之具身於餘處生時集罪福名爲
業是故身非業也問曰集罪福是無作
身作云何答曰身餘處生時有所造作名
爲身作問曰是身作或善或不善而身不
然是故非身所作答曰隨心力故身餘
處生時能集業是故集名善不善非直是
身口業亦爾非直音聲語言以心力隨音
聲語言所集善惡是名口業意業亦如是
若決定心我殺是衆生爾時集罪福亦
如是問曰如從身口別有業意與意業
爲即爲異答曰二種或意即意業或從意
生業若決定意殺衆生是不善意亦是意
業是業能集罪勝身口業若未決定心是
意則與業異問曰已知作相從作生異
集業何者爲相答曰是即名無作問曰但
身口有無作意無無作答曰不然所以者
何是中無有因縁但身口業有無作而意
無無作又經中説二種業若思若思已思
即是意業思已三種從思集業及身口業
是意業最重後當説從重業所集名無作
常相續生故知意業亦有無作
　　無作品第九十六
問曰何法名無作答曰因心生罪福睡眠
悶等是時常生是名無作如經中説若種
樹園林造井橋梁等是人所爲福晝夜常増
長問曰有人言作業現可見若布施禮拜
殺害等是應有無作業不可見故無應明
此義答曰若無無作則無離殺等法問曰
離名不作不作則無法如人不語時無不
語法生如不見色時亦無不見法答曰
因離殺等得生天上若無法云何爲因
問曰不以離故生天以善心故答曰不
然經中説精進人隨壽得福多故久受
天樂若但善心云何能有多福是人不能
常有善心故又説種樹等福徳晝夜常増
長又説持戒堅固若無無作云何當説福
常増長及堅持戒又非作即是殺生作次第
殺生法生然後得殺罪如教人殺隨殺時
教者得殺罪故知有無作又意無戒律儀
所以者何若人在不善無記心若無心亦
名持戒故知爾時有無作不善律儀亦如
是問曰已知有無作法非心今爲是色
爲是心不相應行答曰是行陰所攝所以者
何作起相名行無作是作起相故色是惱壞
相非作起相問曰經中説六思衆名行陰
不説心不相應行答曰是事先以明謂有
心不相應罪福問曰若無作是色相有何咎
答曰色聲香味觸五法非罪福性故不以
色性爲無作又佛説色是惱壞相是無作
中惱壞相不可得故非色性問曰無作是
身口業性身口業即是色答曰是無作但名
爲身口業實非身口所作以因身口意業
生故説身口意業性又或但從意生無作
是無作云何名色性又無色中亦有無作
無色中云何當有色耶問曰何等作能生
無作答曰從善不善作業能生無作非無
記以力劣故問曰幾時從作生無作答
曰從第二心生隨善惡心強則能久住若
心弱則不久住如受一日戒則住一日
如受盡形則盡形住
　　故不故品第九十七
問曰經中説故作業不故作業云何名故不
故耶答曰先知而作名爲故作與此相違
名不故作問曰若不故作不名爲業答曰
有是業但心故作業則有報又決定心作
業名故不決定心作名不故如卒語名
不故不卒語是名故如經中説汝有過
失我當數若卒語我則不數乃至三問若
先無作心而作如人行時踐蹈殺虫是名
不故是不故業以不集故不能生報業有
四種有作不集有集不作有亦作亦集
有不作不集作不集者如作殺等業後
則心悔作施等業後亦心悔又起作業心
不復憶是名作非集集不作者若他作
殺等則心生喜他作施等心亦生喜亦作
亦集者若作殺等罪施等福亦心生喜不
作不集者亦不作亦不生喜於是中亦作
亦集是必受報如經中説若業亦作亦集
是業必受果報是故作集業若現受報若
生受報若後受報問曰若故作集業必受
報者則無解脱答曰業雖故作得眞智
故不復更集譬如焦種不能復生問曰佛
鹽兩經中説有人造地獄報業現世輕受
答曰若重惡業能現輕受何故不能令都
盡耶若人不能具修眞智則惡業得便故
現在世少受果報問曰阿羅漢雖具修眞
智亦受惡報答曰深修善法則障不善是
故若人於百千世集戒等善業則不善業
不能得起猶如諸佛一切智人餘人不能
如是故爲不善業所得便故阿羅漢雖
具修眞智以宿業故亦受惡報問曰經
中亦説佛受謗等不善業報答曰佛一切智
人無惡業報以斷一切不善法根本故但
以無量神通方便現爲佛事不可思議如
増一阿含中説有五事不可思議業有二
種定報不定報定報業者若多若少必當受
報不定業者可令都盡問曰云何名定報
業何等是不定報業答曰經中説五逆罪是
定報業問曰但五逆罪是定報業更有餘
耶答曰餘業中亦有定報分但不可得示
或以事重故有定報如於佛及佛弟子
若供養若輕毀或以心重故有定報如人
以深厚纒殺害虫蟻重於殺人如是等
餘業亦有定報問曰若五逆罪可令薄者
何故不能使都盡耶答曰此罪法爾不
可都盡如須陀洹雖至懈怠不到八生
又五逆罪以堅重故不可都盡如王法中
有重罪者可得令輕不可全捨
　　輕重罪品第九十八
問曰經中説有輕重罪業何謂輕重答曰
若業能得阿鼻地獄報是名重罪問曰何
等業能得此報答曰若業破僧必受此報
所以者何別離三寶令僧寶離佛寶亦
礙法寶又生上邪見故能起是業亦深
嫉恚佛故起此業亦久集惡性深貪利養
故故起此業又此人説非法是法時障多
衆生行諸善法故名重罪問曰但破僧罪
得阿鼻地獄報更有餘耶答曰餘業亦有
若言無罪無福供養父母及諸善人無有
果報是等邪見亦得此報又使他人墮此
邪見令多衆生造諸惡故亦受此報又能
作如是邪見經書如富蘭那等諸邪見師
害正見故開多衆生爲惡因縁又謗賢聖
罪亦得此報如説八萬四千歳一脅受苦
又如法句中説聖人以法壽以此法教化
鈍根依惡見違逆如是語如刺竹結實
則自害其形是人墮地獄首下足在上以
惡心惡口誹謗賢聖者是人墮十萬尼羅
浮地獄三十六及五阿浮陀地獄又殺生
等若事重心重是罪亦墮阿鼻地獄與重相
違是名爲輕於炙大炙等諸淺地獄畜生
餓鬼及人天中受不善報是名輕罪
　　大小利業品第九十九
問曰經中説有大小利業何者爲大利業
答曰隨以何業能致阿耨多羅三藐三菩
提是名最大利報業次業能得辟支佛道
次業得聲聞道次業得有頂報壽八萬大
劫是生死中最大業報次業得無所有處
壽六萬劫如是次第乃至梵世壽命半劫次
欲界他化自在天受天數萬六千歳乃至四
天王受天數五百歳如是人中四天下各隨
業受報如是畜生餓鬼地獄亦有小利業
問曰何等業能得阿耨多羅三藐三菩提等
答曰檀等六波羅蜜具足能得阿耨多羅三
藐三菩提從此善業次第轉薄得辟支佛菩
提轉薄得聲聞菩提若行増上四無量心
得生有頂行四無量次第轉薄次生下地
行四無量心小轉薄及隨定戒因縁故生
色界以布施持戒修善因縁故生欲界是
施等業隨福田厚薄故有差別若於諸佛
福田中行是則最勝次於辟支佛等福田
中行次第轉少問曰爲智福田勝斷福田
勝答曰若智能達法相謂必竟空此則爲
勝所以者何如佛以智故於弟子中勝不
以斷故如雜藏中説若掃僧房地如一閻
浮提不如掃佛塔猶如一掌處有一切
智慧皆爲斷故若諸菩薩久處生死皆爲
善斷善斷者謂自斷結亦斷衆生是諸結
皆以智漸斷故知智慧福田於斷爲勝
問曰若利根須陀洹鈍根斯陀含是二福田
何者爲勝答曰利根者勝非鈍根也問曰
此語不然如經中説供養百須陀洹不如
供養一斯陀含又説稊稗害禾貪欲穢心
是故施無欲人應得福多斯陀含能薄三
毒須陀洹未何故言勝答曰是經名不了
義何以知之即此經中説施畜生得百倍
利而實施鵽鳥等所得果報勝施外道五
神通人是故此經應辯其義此經從多故
説除利智慧人須陀洹以智力故雖受
諸欲亦名福田非斷欲凡夫乃至能得有
頂定者有多聞智在達分中尚勝非有
頂定不通達分又彌勒菩薩雖未得佛爲
阿羅漢之所禮敬又但能空發菩提心者
以爲羅漢所敬如一沙彌擔持衣鉢逐
阿羅漢行是沙彌發無上心阿羅漢即取
衣鉢自擔隨其後行如喩中廣説故知智
慧福田爲勝
　　三業品第一百
問曰經中説三業善不善無記業何等是善
業答曰隨以何業能與他好事是業名善
是善業從布施持戒慈等法生非洗浴等
問曰何名爲好答曰令他得樂是名爲好
亦名爲善亦名爲福問曰若令他得樂名
爲福者令他得苦應當有罪如良醫針
灸令他生苦是應得罪答曰良醫針灸爲
與樂故不得罪也問曰若爲與樂便得
福者如婬他妻令其生樂亦應得福答
曰婬欲名決定不善若人令他行不善法
是則爲苦非爲樂也樂名今樂後樂非現
在少樂以此因縁後得大苦問曰有人飮
食因縁生他人樂或飮食不消令人至死
是施食人應得罪得福答曰是人好心施
食無惡心故但得福徳不得罪也問曰
婬他妻者亦復如是但爲樂故亦應得
罪得福答曰此事先答謂婬欲是決定不
善生大苦故又布施飮食中有福徳分
所以者何得飮食者不必盡死衆生皆貪
染心故而受婬欲全非福因云何得福問
曰有人以殺生故利益多人如人破賊則
國無患若殺毒獸則利人民是等可以殺
生而得福乎或有人劫盜因縁供養父母
婬欲因縁生好兒息妄語因縁或與壽命
以惡口等令他得利是皆十惡所攝云何
以此而得福乎答曰是人得福得罪爲利
他故得福以損他故得罪問曰是醫亦初
與他苦後令得樂何故不得罪得福而
但得福耶答曰是醫以善心針灸無有惡
意若業爲善惡故起則罪福並得問曰殺
等皆是得福所以者何以殺因縁得所欲
事如爲王殺賊得富貴以福因縁得隨
所欲云何殺生不名爲福又人能殺則得
名聞名聞是人之所樂人之所樂是福徳
果又以殺故得喜樂喜樂亦是福徳果報
又經書説若逆陣死得生天上如偈説若
人戰陣死天女諍爲夫又説雖善富貴人
爲賊而逕前能殺則無罪不殺則得罪又
世法經説有四品人婆羅門刹利毘舍首陀
羅是四品人各自有法婆羅門有六法刹
利四法毘舍三法首陀羅一法六法者一自
作天祠二作天祠師三自讀違馱四亦
教他人五布施六受施四法者一自作
天祠不作師二從他受違馱不教他
三布施不受施四守護人民三法者作天
祠不作師自讀違馱不教他自布施
不受施一法者謂供給上三品人若刹利
爲守護人民故奪他命有福無罪又違
馱經説殺生得福所謂以違馱語呪殺
羊羊死生天違馱經是世間所信又説
若實應死者殺之則無罪如五通仙能呪
殺人不可言神仙有罪罪人云何能成此
事故知殺生得福又或有心力能奪命得
福施命得罪若人以善心殺生欲令得
樂云何有罪如屠兒等畜養牛羊雖施而
罪如盜等事中亦有福徳答曰汝言殺
生得所欲故名福徳者是事不然所以者
何由福徳故得隨所欲是所欲事縁殺生
得所以然者以先世造不淨福故如經
中説劫奪殺害得財用施令他悲泣及不
淨施如是等施名曰不淨要由惡縁而得
受報又此人先世有福亦有殺生業縁是
故今身因殺受報亦有衆生應償財命故
由殺害得隨所欲又非一切衆生皆以殺
生而得富貴如世間言是人薄福多作無
獲名聞喜樂亦如是皆以福徳因縁故得
名聞身力及樂但是福不淨故由殺而得問
曰師子虎狼等所得身力皆從罪生夜叉
羅刹等得身力樂亦從罪生答曰是事先
答亦由不淨福故以罪縁得汝言經書中
説若逆陣死得生天上是事不然所以者
何是經以此邪語誘導愚人令其有勇何
以知之要由福生福由罪生罪是中都無
福因何由得福汝言四品衆生各自有法
刹利爲護人故殺無罪者此如家法如屠
兒等世世家法常應殺生亦不免罪刹利
亦爾雖是王法亦故得罪若刹利以王
法故殺生無罪則屠獵等亦應無罪但
刹利以憐愍心爲民除患由此得福若奪
他命此則有罪如人劫奪他財以養父
母是人則罪福並得問曰是人劫盜以養
父母不應得罪如世法經説若乏食七日
從首陀羅奪取無罪若命欲斷得從婆羅
門取是人雖以惡業活命不名爲破戒
人以急難故猶如虚空塵垢不汚是人亦
爾罪所不染答曰即梵志法中説若劫奪
時財主來護梵志爾時應當籌量若使財
主功徳不如則應殺之所以者何我是勝
人能以種種悔法除滅此罪若功徳與等自
殺殺他其罪亦等以此罪重難除滅故若
財主徳勝應自捨身以此中罪不可除故
如是分別劫奪殺中亦應如是有言以惡
業活命是中有惡業故云何名福汝言若
人逕前殺則無罪不殺得罪是言已壞所以
者何若前人徳勝自應捨身若無罪者
何故爾耶汝言違馱經説殺生得福是
語先答謂殺無福汝言人實應死殺無罪
者則殺怨賊亦應無罪有一切衆生皆
是罪人以起作業受陰身故然則殺生無
罪者是事不可問曰若衆生先世自造殺
縁今殺何故得罪劫盜等業亦皆如是答
曰若爾則無罪福所以者何是人前世造
殺縁故殺之無罪故離此殺生亦無福
徳如是若施他人亦應無福以受者先世
自行施業今自得報而實不可無罪福故
當知衆生雖自造殺業殺者亦皆得罪以
起貪恚癡諸煩惱故此諸煩惱名邪顛倒
邪倒心生尚應得罪況當故起身口業乎
故令生死無窮若不爾者則諸神仙起貪
恚等諸煩惱時不應便失神通若此非罪
復與何法相違故名福徳當知衆生雖復
先世自造殺縁殺者亦應有罪汝雖言罪
人無所能成是事不然栴陀羅等亦能以
呪術殺人仙人亦爾以惡心故隨語能
成又此人福力故能成以奪命故得罪汝
言或有心力從奪命生福施命得罪是
事不然所以者何要由心力及福因縁故
能得福非但由心若以善心婬於師妻
殺婆羅門可得福耶安息等邊地人以福
徳心婬母姊等復有福耶故知從福因縁
有福徳生非但心也劫盜等亦如是故知
殺等皆是不善有此殺等非爲利他故名
不善雖於現世少時得樂後受大苦以損
他故名不善相又現見多有衆生行殺等
法亦多在三塗及人道中受諸苦惱當知
苦惱是殺等果果似因故又三惡道中罪苦
尤劇故知以殺等因縁生於此中問曰天
人中亦如是諸天亦常與阿修羅戰共相殺
害人中亦以坑埳綱毒殺害衆生答曰
人天中有離殺等法三惡道無當知此中
罪苦尤甚又人殺等因縁則失壽等利樂
上古時人有無量壽命光從身出明如日
月飛行自在地皆自然生隨意物自然粳
米皆以殺等罪故失如是事後轉更失至
十歳人時酥油石蜜稻粟麥等一切皆無故
知殺等是不善業又若離殺等還得利樂
壽命増長如壽年八萬諸欲隨意故知殺
名不善又今欝單曰土有自然粳米衣從
樹生皆由離殺等故取要言之衆生所
有一切樂具皆從離殺等生故知殺等是
不善業也又殺等法善人所捨若諸佛菩薩
縁覺聲聞及餘功徳人皆亦捨離故知不善
問曰是殺生等善人亦聽違馱經中爲
天祠故聽令殺羊答曰此非善人善人者
常求利他修慈悲心怨親同等如是人者
豈當聽殺生也是人貪恚濁心故造此經
求生天上呪他衆生以福力故能成是
事又此殺等得解脱者之所不爲故知不
善問曰得解脱者亦不作餘事謂過中食
等是事亦可是不善耶答曰是罪因縁故善
人亦捨若法無過不應捨離過中食等能
害梵行是故亦捨有法以體性不善故捨
如殺盜等有法爲不善因縁故亦捨如
飮酒過中食等故知殺生體性不善又殺生
者多人憎惡如師子虎狼及諸怨賊旃陀羅
等若以此法因縁人所憎惡豈非不善
又若不殺者爲多人所愛如行慈悲諸賢
聖人故知殺爲不善問曰有殺生者
以勇健故爲人所愛如人爲王殺諸怨
賊則爲王所愛答曰以因縁故非深愛
也如説若人以惡業令主心歡喜主若生
厭心反還疑此人若以惡事生疑云何名
愛又行不善者尚不自愛況他人乎故知
殺生是不善法又殺等法是打害繋縛等諸
苦惱因故知不善問曰不殺等法亦有苦
因如王勅人令殺怨賊若不殺者王必
害之答曰若以不殺便被害者諸不殺者
皆當應死是人自以違王教故若知此
人深心不殺則不加害反應供養故知殺
等是苦因縁非不殺等又行殺者死時生
悔故知不善又行殺等故人所不信於
同類中尚不相信何況善人有行殺等者
尚爲同類所譏況餘人乎有行殺等者
善人捨遠如旃陀羅屠獵師等有行殺等
者不名樂人如屠獵者終不以此業而
得尊貴又善人爲功捨離殺等若非不善
何故爲功勤求捨離又現見殺等有不愛
果當知來世亦得苦報又若殺等非不善
者更有何法名不善耶問曰若殺等法是
不善者則無好身所以者何無有不殺生
時若來若去擧足下足時恒常傷殺細微衆
生亦常以我相而取他物亦隨自想而
爲妄語是故終無好身答曰故作則罪非
不故也如經中説實有衆生於中生衆
生想有欲殺心殺已得殺罪盜等亦爾問
曰如人食毒故與不故倶能殺人有如
蹈火知與不知倶能燒人刺等亦爾當知
殺生故與不故倶應得罪答曰此喩不
然毒以害身故死罪福在心何得爲喩又
火刺等若不覺不能生苦是故此喩不然
若無識則不覺痛有識則覺如是若無故
心作業不成有心則成此喩應爾有故
則有罪不故則無諸業皆以心差別故有
上有下若無故心云何當有上下如醫
與非醫倶生人苦以心力故罪福差別又
如兒捉母乳則不得罪以無染心故若
染心捉則便有罪當知罪福皆由心生又
若不故心而有罪者得解脱人亦有不故
而惱衆生是應得罪則無有解脱以諸罪
人無解脱故又若不故而有罪福則一業便
應是善不善如人爲福業時誤殺衆生此
業則名亦罪亦福是事不然當知不故不
應有罪有福又若無心而有業者云何
分別此善此不善此無記耶皆以心故有
是差別如有三人倶行繞塔一爲念佛功
徳二爲盜竊三爲清涼雖身業是同而有
善不善無記差別當知在心有業定報有
不定報有上中下有現報生報後報等若
不由心而得罪福云何當有如是差別又
若離心有業則非衆生數亦應有罪福如
風頽山惱害衆生風應有罪若吹香花來
墮塔寺便應得福是則不可故知離心無
罪福也有外道説行斷食法臥於灰土
刺蕀等上投淵赴火自墜高崖等以苦
因縁而有福徳智者難言若爾則地獄衆生
常被燒炙餓鬼飢渇飛蛾投火魚鼇處水
猪羊犬等常臥糞土是等亦應得福是人
答言要以故心受此苦惱則有福徳非不
故也地獄等不以福心受燒等苦若不
以故心故無福者亦以無故心是故無
罪若以不故心而有福者地獄等中亦應
有福有如是過又若不故心而有罪福則
無善人所以者何於四威儀中常殺衆生
此事不可當知不故則無罪福又無得好
生處常爲罪故而實有梵王等諸妙好身
故知不故無罪福業又汝等法中食不淨食
則皆有罪若深思惟一切飮食皆是不淨
食不淨食皆應得罪如是觸酒等則非
婆羅門若不見聞以淨心食便無罪者當
知離心則無罪福又於天祠中以福心故
殺羊令羊生天以福心殺故則有福徳
若不爾者一切殺生皆得福得罪又婆羅
門言或有劫盜無罪如乏食七日得從首
陀羅取若命欲斷得從婆羅門取之亦
爲生好兒故婬欲無罪若不以故心則
不應有此等差別故知若人不故與他人
毒何由得罪若故與他毒毒反消病則應
得福如施人食是食不消令人死者是
應得罪若不故而有罪福是法則亂又世
間人一切事中皆信於心如即一言能生喜
怒椎打等亦如是故知諸業皆由於心
又意業最勝後品當説故知諸業在心又
若智慧人雖處五欲而不得罪皆是意力
所以者何智者見色不起妄想故無著色
之過聲等亦爾若不起妄想而有罪者一
切見聞盡應有罪然則意業無用智者以
智慧爲首雖受五欲不生貪著五欲雖
在以心厭故而能不染是非意業力耶是
故無有不故而得罪福問曰汝説善不善
相謂損益他是事不然所以者何若人
自將養身而行福業是人自食亦有福徳
又塔寺非衆生灑掃亦得福又禮敬等於他
無益但損他功徳不應有福又非但發
心故有福徳隨以衣食利益他人爾時
得福如是行慈悲者不應有福又若塔
寺等非衆生數若奪財物若加毀壞不應
有罪又不現前惡口罵他不應有罪
以不聞故何所損減又於他人但生惡心
不起身口復何所損此皆不應得罪又
或自罵或自殺身或自邪行亦或得罪是
故善不善相非但由損益他答曰汝言
自將養身有福徳者是事不然若自供養
有福徳者則無有人應供養他而實求
福徳者供養他人又隨自爲己其福轉薄
故知自爲不應有福又汝言自食爲行福
業若自養身爲饒益他從是心邊能生福
徳不由自養而得福也汝言塔寺非衆生
灑掃亦得福者是人念佛功徳於衆生中
尊是故灑掃此事亦由衆生故得福耳問
曰已滅度佛不名衆生又經中説佛非有
非無亦非有無亦非非有非非無云何名
衆生耶答曰若以滅度不名衆生是人
念佛未滅度時而爲供養者是故得福
如人祭祠父母念生存時若不爾者不名
供養父母此事亦爾汝言禮敬等於他無
益是事不然所以者何以禮敬等種種利
他令他尊貴人所恭敬是名利益亦令他
人隨學恭敬亦得福徳又禮敬他時自破
憍慢以破不善分故多所利益亦以顯
他功徳禮敬等有如是利又汝言禮敬等
損他功徳是事不然以好心禮敬非如外
道爲損他故而行禮敬又如布施若他不
消亦損他功徳然則布施亦不應有福故
禮敬等應深思惟有益則行如經説有一
比丘於浴室中手摩他身佛語諸比丘此
供養者是阿羅漢受供養者是破戒人汝等
當學無以師子供養狐等汝言不但發
心故得福者心是一切功徳之本若人利他
己利今利當利皆以善心爲本若人損他
己損今損當損皆以不善心爲本又行慈
者以慈心果報饒益一切謂風雨隨時日
月星宿不失常度大海不溢大火不燒大風
不壞此皆慈果報力如經中説若一切世
間皆行慈心則所欲自然汝言劫奪塔寺
不應罪者是人以衆生心而劫奪之隨是
何塔爲劫奪此以是因縁故若能爲損若
不能爲損皆爲主故得罪若汝心謂於
佛不能生惱故無罪者以惡口等加阿
羅漢不能生苦亦應無罪汝言不現前
罵應無罪者是事不然是人以惡心加
彼以惡心故彼雖不聞若聞必當生苦
是以得罪汝言若生惡心不起身口不
應有罪者是亦不然是濁惡心爲惱他
故生若他覺知必生苦惱如賊來奪人物
雖不覺知亦爲惱人故汝言自殺自罵亦
得罪者是事不然若自苦身而得罪者則
無有人得生好處所以者何人於四威儀
中常苦其身然則一切常應得罪如惱
他人是故無有得生好處此事不然當
知不從自身有罪福也爲道因縁故比
尼中結此戒若人惡心自殺以煩惱故得
罪無記業者若業非善不善於他衆生無
益無損是名無記問曰何故名無記答
曰此是業名字若業非善非不善者名
曰無記又善不善業皆能得報此業不能
生報故名無記所以者何善不善業堅強
是業力劣弱譬如敗種不能生牙又報
有二種善得愛報不善得不愛報無記無報
問曰有此中取非愛非憎是無記報有何
咎答曰佛説報有二種邪身行得不愛報
正身行得愛報不説有中有福徳果報
得愛念如意罪則與此相違又苦樂是罪福
報不苦不樂亦是善行果報故知無記無
報
　　邪行品第一百一
佛説三邪行身邪行口邪行意邪行身所造
惡名身邪行是邪行有二種一十不善道所
攝如殺盜邪婬二不攝如鞭杖繋縛自婬
妻等及不善道前後惡業問曰是殺生等三
不善業但是身業性耶答曰殺罪名殺不善
業是罪身亦可造隨以自身殺害衆生口
亦可造隨教勅人令殺衆生或以呪殺
心亦可造有人發心能令他死盜婬罪亦
如是但自作得具足罪又身不善業或以
身爲相或口爲相或發心他則知以此因
縁亦得造殺等罪但以多是身所作故通
名身業口邪行亦如是口所造惡業名口
邪行是中亦有二種若人決定問時現前誑
他是不善道所攝餘名不攝貪恚邪見等
是意邪行問曰何故十不善道中説邪見
三不善根中説癡耶答曰邪見是癡之異名
是癡増長堅固名爲邪見癡更無別相但
以顛倒貪著故名爲癡問曰經中説諸邪
行得不愛報正行得愛報是愛不愛相不
決定如即一色而有愛不愛是故應辯其
相答曰樂是愛相如經中説福報名樂
苦是不愛相如經中説汝等於罪應生怖
畏以是苦因縁故問曰若樂是愛相者
猪犬等以食糞爲樂是福徳果耶答曰是
不淨福果如業經説若非時施不淨施輕
心濁心非福田中如是等施得此果報問
曰若經中説正行得愛報何故復説以正
行因縁得生天上答曰有邪行者亦生天
上或謂生天是邪行報故經中更説正行
因縁生於是中又邪行正行能得善惡道身
受身已於中受苦樂如邪行因縁惡道中
受苦正行因縁天人中受樂
　　正行品第一百二
身所作善名身正行口意亦爾離殺生等三
不善業名身正行離口四過名口正行離
意三不善名意正行是離三種律儀所攝
所謂戒定無漏律儀又所有禮敬布施等善
身業皆名身正行所謂實語軟語等皆名
口正行不貪等意業皆名意正行是名三正
行問曰外道神仙無報得解脱戒是人能
得戒律儀不答曰是諸外道從心生律儀
戒或亦口受又諸餘人等亦能得戒律儀
所攝正行如壽十歳人受不殺法故生子
壽二十歳問曰經中説正行淨行寂滅行
有何差別答曰又論師言凡夫善身口意
業名爲正行學人已斷結故即此正行名
爲淨行無學人斷結從無結生語故名寂
滅行又無學人必竟不起不善業故名寂
滅行如説身寂滅口寂滅意寂滅有人言
此三種行義一而異名但美其質直故稱
正離諸煩惱故曰淨離諸不善故名寂
滅故雖三名其義不異問曰有論師言
但心是寂滅行非思是義云何答曰是三
種行皆但是心所以者何離心無思無身
口業問曰經中説見正行成就人則爲見
天若見天數非一切正行者皆生天上何
故如是決定説耶答曰言天數故是事已
明正行者雖不必生天若生尊貴處則與
天相似故言見天數諸正行者皆應生天
或以餘縁所壞是故不生所謂邪正雜行邪
行強故不得生天如經中佛語阿難我
見有人行三正行而生惡道是人先世邪
行果熟今雖正行未具足故又臨命終
時起邪見心故墮惡道邪行生善處亦如
是故凡夫法不可信也當知隨強力業受
生差別
　　繋業品第一百三
問曰經説有三種業欲界繋業色界繋業
無色界繋業何者是耶答曰若業從地獄
至他化自在天於中受報名欲界繋業從
梵世至阿迦尼吒天受報名色界繋業從
虚空處至非有想非無想處受報名無色
界繋業問曰無記業及不定報業不在此
三種中耶答曰是業及果報皆名欲界繋
所以者何此法是欲界業果報故問曰欲界
法非一切盡是業報是故不然答曰一切
欲界法盡是欲界繋業報問曰若爾則是外
道邪論謂一切所受苦樂皆是先業因縁又
失業果報謂善不善業有報非報又精進
之功則無所用若皆是業報復何勞功耶
及若諸煩惱及業皆是業報則無得解脱
以業報不可盡故答曰汝言是外道邪論
是事不然外道説苦樂好醜但是先業果報
然則不應復假現在因縁而實見萬物從
現在縁生如種子等故不得言一切皆從
先業因縁又從因從縁萬物得生如以種
爲因地水空時等爲縁眼識以業爲因眼
色等爲縁是故不同外道邪論汝言先業
果報是事不然現見從果有異果相
續生如從穀生穀如是從報生報有何
咎耶又如不能男人及鳥雀鴛鴦等欲毒蛇
等瞋當知皆是先業果報問曰若從報生
報是則無窮答曰我説業報三種善不善
無記從善不善生報無記不生故非無窮
如從穀生穀於是中從種子生牙不
從䴬等生如是從善不善報有異報生
不從無記報生汝言不勞功者雖從業
生報要須加功然後得成如從得穀業
有穀生然要須種等爾乃得成汝言無
得解脱是事不然得眞智故諸業滅盡猶
如種燋不能復生故無解脱過又諸所
生法皆以業爲本若無業本云何能生又
萬法之生各有定分如此法必從是人身
生不在餘身若無業本云何如是決定
差別問曰若法但從因生如從豆生豆有
何咎耶答曰是事亦以業爲本以得豆業
因縁故從豆生豆何以知之上古時人行
善行故粳米自生故知業爲本故從豆生
豆問曰是衆生數物則從先業生答曰
不然非衆生數物亦以業爲本一切衆生
有共業報果謂得住處以業因縁故有
地等以得明業因縁故有日月等當知物
生皆以業爲本問曰若生法皆以業爲本
有爲無漏云何答曰亦以業爲本所以者
何皆是先世有布施持戒等力之所由是
故亦從業等生問曰若無漏法亦從業生
是亦名繋法是則不可以經中説有不繋
受故答曰無漏法以眞智爲因以業爲
縁因力大故名爲不繋問曰何業受欲界
報何業受色界報無色界報答曰若在欲
色無色界起十不善業則於欲界受報問
曰若在色無色界亦能起不善業耶答曰
彼中能起不善業經説彼中有邪見邪見
非不善乎問曰彼中邪見是無記非不善
也答曰非無記何以知之佛經中説邪見
是苦惱因邪見人所起身口意業有所造
作皆爲苦報猶如苦瓠所有四大盡爲苦
味如欲界邪見不善色界無色界亦以此
相故名不善以相同故如婆伽梵志語諸
梵言汝等勿詣瞿曇沙門我於此間能度
脱汝是心口不善在色界起又餘梵天於
彼難佛如是等又人在色無色界謂是
泥洹臨命盡時見欲色中陰即生邪見謂
無泥洹謗無上法故云何非不善耶以
此等故當知彼中有不善業問曰若於彼
中起不善業是業爲何處繋答曰是不善
業受欲界報故繋在欲界善業有上中
下下者受欲界報中者色界報上者無色界
報又有人言四禪所攝善業受色界報四
無色定所攝受無色界報餘散心起業受
欲界報問曰云何彼中起善業欲界受果
報答曰如此間攝心起善業彼間受報如
是彼中散心起善業此間受報又如色無
色界起不善業欲界中受報彼中善業亦如
是問曰若在色無色界不能起欲界繋善
業答曰是中無此因縁若在欲界能起色
無色善業在色無色界不能起欲界善業
耶又汝等説在色界中能生欲界無記心
若能生無記心何故不能生善心耶又
經中佛語手天子當念住心受麁相麁相
即是欲界繋心是人隨以善心聽法禮佛
皆是欲界繋心若不爾者不名麁相又是
中求念財福如説世尊我於三事無厭足
故此間命終生無熱天謂見佛聽法供養
僧求念財福是欲界繋心又此中有念佛
等非財福故當知有欲界繋善
成實論卷第七

成實論卷第八
　　訶梨跋摩造
　　姚秦三藏鳩摩羅什譯
　　三報業品第一百四
問曰經中佛説三種業現報生報後報業何
者是耶答曰若此身造業即此身受是名
現報此世造業次來世受是名生報此世
造業過次世受是名後報以過次世故
名爲後問曰中陰報業在何處受答曰二
處受次第中陰業在生報處受以生有差
別名中陰故餘中陰業在後報處受問曰
是三種業爲報定耶世定耶答曰有人言
報定現報業必現受報餘二亦爾雖有此
言是義不然所以者何若爾者非但五逆
名爲定報而六足阿毘曇説五逆是定報又
鹽兩經中亦説不定有業應受地獄果報
是人修身戒心慧故能現受報是故此三種
業應當世定現報業不必現受若受則應
現受非餘處餘二亦如是問曰何等業能
受現報答曰有人言利疾業受現報如於
佛諸聖人及父母等起善惡業是則現報若
業不利而重是則生報如五逆等亦利亦
重則受後報如轉輪王業若菩薩業又有人
言是三種業隨願得報若業願今世受
是即現受如末利夫人以自食分施佛願
現世爲王夫人餘二業亦如是又隨業
熟則先受問曰過去業云何名熟答曰具
足重相是名爲熟問曰頗有一念起業次
念受報耶答曰無也漸次當受如種漸次
生牙業法如是問曰若處胎中及睡眠
狂亂等人能集業不答曰此等有思則能集
業但不具足問曰若離此地欲能起此地
業不答曰有我心人皆集此業若離我
心則不復集問曰阿羅漢亦禮敬修福等
此業何故不集耶答曰以衆生心故諸業
則集阿羅漢無我心故諸業不集又阿羅
漢心無漏無漏心者不集諸業又經中説
斷罪福業名阿羅漢是人不集罪業福業
及不動業故業受畢新業不造問曰學人
集諸業不答曰亦不集也所以者何經説
是人散壞諸業不積不集滅不然等有論
師言是學人有我慢故諸業亦集但以無
我智力不必受報問曰是三種業於何界
可造答曰三界中一切處可造問曰不定
業有耶無耶答曰有若業或現報或生報或
後報是名不定如是業多問曰若知此三
種業得何利耶答曰若能分別是三種業
則生正見所以者何現見有惡行者而受
富樂善者受苦於中或生邪見謂善惡無
報若知此三業差別則得正見如説偈
行惡見樂爲惡未熟至其惡熟自見受
苦行善見苦爲善未熟至其善熟自見
受樂又分別大業經説不斷殺者得生天
上是人若先世有福若將命終時發強善
心能如是知則生正見是故應知此三種
業相
　　三受報業品第一百五
問曰經中佛説三種業樂報苦報不苦不樂
報業何者是耶答曰善業得樂報不善業
得苦報不動業得不苦不樂報此業不必
定受若受則受樂報非苦等餘二亦爾問
曰是諸業亦得色報何故但説受耶答曰
於諸報中受爲最勝受是實報色等爲具
又於縁中説受如説火苦火樂或有因中
説果如人施食名施五利亦如言食錢
等問曰從欲界至三禪中得受不苦不樂
報耶答曰得受問曰是何業報答曰是下
善業報上善業則受樂報問曰若爾何故第
四禪及無色定中説耶答曰彼是自地所以
者何彼中但有是報更無異受以寂滅故
問曰有人言憂非業報是事云何答曰何
故無耶問曰憂但從想分別生業報不應
是想分別故又若憂是業報業報則輕故
非報也又此憂離欲時斷業報不爾離
欲時不斷是故憂非業報答曰汝言憂從
想分別生故非報者樂亦是業報是樂二種
一樂二喜喜亦從想分別生不應名報
汝言業報則輕是憂重過於苦所以者何
憂是愚人所有智者則無是故難除亦能深
生熱惱又四百觀中説小人身苦君子心憂
又此憂要以智斷身苦樂亦能除又憂能生
三世中惱所謂我先有苦今苦當苦又憂是
諸煩惱住處如經中爲煩惱處故説十八
意行以五識中不生煩惱故又經中説以
憂爲二箭以受苦重故如人一處重被二
箭則受苦倍増如是癡人爲苦所逼更
増憂患以惱身心故甚於苦也又愚者常
憂所以者何是人恩愛乖離怨憎合會所求
不得等故常憂惱又此憂從二因生一從
喜生二從憂生若失所愛物是從喜生
如經中説佛問波斯匿王汝愛迦尸憍薩
羅國耶又説諸天樂色貪色是色若壞則
生憂惱是名從喜生從憂生者從所憎
事生亦從嫉妬等生未離欲者嫉妬等結
常惱其心如説天人多慳嫉結又多衆生
憂惱他人故得憂惱報如説隨種生果
故知憂是業報汝言離欲時斷故非報者
是事不然須陀洹未離欲亦斷地獄等報
可以地獄等報爲非報耶故不可以離
欲時斷便名非報問曰不苦不樂報業名
不動此業是善應受樂報何故受不苦不
樂報耶答曰是受不動故實樂以寂滅故
名不苦不樂又經中説樂受中貪使彼中貪
於彼受中使故知是樂
　　三障品第一百六
問曰經中説三障業障煩惱障報障何者是
耶答曰若諸業煩惱及報能障解脱道故
名曰障問曰何者能障答曰施戒修善回
向三有此能障道又定受報業是亦爲障
如經中説若此人必定集受報業則不入
正位是名業障又若人煩惱厚利増上常
在心中是煩惱障又若人煩惱不可除遣
如不能男等欲亦名煩惱障又若地獄等
罪惡生處及隨所生處不能修道皆名
報障問曰有人不先明悉前人不知其善
則不布施謂彼人若由我施得造諸惡我
則有分如梵志等諸出家人故出家人不
應布施以新業繋障解脱故答曰不然
他作罪福於我無分所以者何罪福因縁
中有多過咎何者如衆生是殺因縁若無
衆生何所殺耶然則死者應當有罪又
如富者是盜因縁美色是邪婬因縁他人
是妄語等因縁僞稱等是欺誑因縁買者
亦應有罪又受者爲施者因縁亦應得
福若人造井池等用者皆應得福然則不
應自爲福徳而實不然是故因縁中不應
有罪福又受者福分應當消盡則人不應
從他受施所以者何以福徳分貿飮食
故又施者應罪多而福少所以者何詎
有幾所婆羅門能爲善者多以三毒濁心
深著五欲不勤修善是故施者應罪多福
少又梵志等自稱善人修行法者是人不
能正觀諸法禪定攝心若離禪定心難
調伏是故施者施未離欲人應得罪多又
人供養父母供給妻子親屬知識皆應得
罪則無有人得福分者而實不然是故
罪福不在因縁中又持戒等法亦利益他
是人不殺生故施一切命則持戒者得大
罪分以不殺故前人得壽所作衆惡盡應
是持戒者分故求福者便當殺生不應
持戒又人説法令他修福修福因縁後得
富貴富貴則憍逸憍逸則造諸惡此諸惡説
法者皆應有分又施因縁令他人富以富
因縁所作諸罪亦應是施者分然則梵志不
應受施亦不應與而今梵志但受不與故
知此爲邪道又如諸王如法治民亦應有
罪又若子爲罪而父母有分則應不生
子又良醫療疾亦應得罪以其得命爲
諸罪故又天降時雨生長五穀天應得
罪以多濟育惡衆生故又施食者亦應
得罪受者或食不消乃令至死亦未離
欲人以著味故施者應罪然則施者常應
令受者自立誓言今食汝食要不爲惡然
後當與若不如是則施者兩失問曰經中
亦言若比丘食檀越食著檀越衣入無量
定以是因縁故此檀越得無量福若以是
因縁而得福者云何不得罪耶答曰若是
比丘食檀越食著檀越衣入無量定檀越
施福自得増長不得定福如田良故所收
必多薄則收少如是福田良故施報則大薄
則福少不以受者爲福爲罪而施者得分
是故不以罪福因縁而得罪福彼雖爲因
縁而罪福要由自起三業問曰未離欲人
心不自在必貪著有故出家人不應行施
答曰若爾則出家人持戒等皆有福徳是亦
應捨而實不可是故布施亦不應捨但勿
回向三有當爲泥洹又但應遠離煩惱諸
不善業所以者何是諸業因時可防果時無
可如何是故諸佛常於因時教化説法不
如閻王於果時方化訶責問曰是三業障
中何障最重答曰有人言報障最重以不
可化故有人言以隨人故一切皆重問曰
何者可轉答曰皆可令滅若可轉者不名
爲障也
　　四業品第一百七
問曰經中佛説四種業黒黒報業白白報業
黒白黒白報業不黒不白無報業爲滅盡諸
業故何者是耶答曰黒黒報業者隨以何
業生苦惱處如阿鼻地獄及餘苦惱無善
報處若畜生餓鬼少分與此相違名第二
業隨以何業生無苦惱處如色無色界及
欲界人天少分黒白雜名第三業隨以何
業生苦惱不苦惱處若地獄畜生餓鬼人天
少分第四業名無漏能盡三業若業二世所
呵今呵後呵是人爲罪墮在黒闇無有名
聞故名爲黒及二世苦毒今苦後苦故名
爲黒問曰是業何者能生純苦惱處答曰
相次爲惡心無有悔間無有善能消惡
業是名能生純苦惱處又以邪見心而造
諸惡又於重人爲惡所謂父母及餘善人
又於衆生爲惡無所遺惜如殺衆生若
盡奪財物若閉牢獄而復斷食若重考掠
令無餘樂如是等業生純苦處白白報業
者若人純集諸善無有不善此二業勢力
最大餘無能勝若受黒業報時不容白報
受白業報時不容黒報所以者何一切衆
生皆集善不善業力相障故不得並受如
負二人物強者先牽第三業弱善不善雜
故並受報互相勝故問曰有人言若不善
業受惡道報是名初業色界繋善名第二
業欲界繋天人中雜受報業是名第三業
無礙道中十七學思是第四業此義云何答
曰佛自説此業等相謂若人起罪身口意
行受苦惱身生苦惱處所受諸受皆不隨
意故知隨令衆生生純苦處是名初業
色無色界則純受樂欲界天人亦有純受
樂者如經説有樂人亦有六觸入天所
覺諸塵無不隨意是第二業黒白雜行是
第三業一切無漏業皆是盡諸業以相違
故非但十七學思名第四業問曰無漏
實白何故名不白耶答曰此白相異不同
第二業白是白最勝無相待故如説轉輪
聖王成就清淨過人天眼實是人眼勝餘
人故名曰過人此業亦爾勝餘白業故説
不白又有人言應説名非黒白報業此則
無過又泥洹名非白是故此業應名非白
又亦應説非黒非白所以者何泥洹名無
法此業爲泥洹故名不黒不白又世間貴
重有漏善業故名爲白以第四業能捨此
業故名不白又此業無黒相故亦無白相
可得又報白故業名白是業無報故不名
白
　　五逆品第一百八
次身受報故名無間若現受則輕苦惱報少
以其重故次第疾墮阿鼻地獄三逆由福
田徳重故名爲逆所謂破僧惡心出佛身
血殺阿羅漢殺父母以不識恩養故名
爲逆此逆罪但人道中能起非餘道中以
人有別知故問曰殺餘聖人得逆罪不
答曰殺聖人者多墮地獄若殺阿羅漢必
應當墮若人打佛而血不出亦得重罪以
欲害世尊故問曰若人作一逆罪則墮
地獄若作二三亦於一身盡受報不答曰
是罪多故又受重苦於是中死還生是中
問曰破僧罪中云何爲重答曰若非法知
非法是法知是法如是心作則名爲重若
非法謂法法謂非法是不如先又若人於
佛所破僧自稱大師天人中尊是亦爲重
問曰若凡夫可破非是聖人何名重罪答
曰障礙正法故名重罪問曰破僧法
爲幾時答曰法不久住不經一宿是中梵
王等諸天舍利弗等諸大弟子即還和合
有人言是五百比丘先世障他得道善根
因縁今得此報又凡夫人心輕躁故易可
破壞若但得世間空無我心尚不可壞
況無漏耶以惡欲在心故造破僧因縁故
求福者應捨惡欲
　　五戒品第一百九
佛説優婆塞有五戒問曰有人言具受則
得戒律儀是事云何答曰隨受多少皆得
律儀但取要有五問曰離繋縛等何故不
名爲戒而但説不殺等耶答曰是眷屬故
問曰何故不説斷婬而但説不邪婬耶答
曰白衣處俗難常離故又自婬其妻不必
墮諸惡趣如須陀洹等亦行此法是故不
説全斷婬欲問曰離兩舌等何故不名
爲戒答曰是事細微難可守護又兩舌等
是妄語分若説妄語則已總説問曰飮酒
是實罪耶答曰非也所以者何飮酒不爲
惱衆生故但是罪因若人飮酒則開不善
門是故若教人飮酒則得罪分以能障定
等諸善法故如植衆果必爲牆障如是
四法是實罪離爲實福爲守護故結此酒
戒
　　六業品第一百一十
業有六種地獄報業畜生報業餓鬼報業人
報天報不定報業問曰何者是耶答曰
地獄報業如六足阿毘曇樓炭分中廣説
又殺生等罪皆爲地獄如經中説喜殺生
者生地獄中若得爲人則受短命乃至邪
見亦如是問曰已知十不善道受地獄報
亦生畜生餓鬼及人道中而汝但説生地獄
及人中今當別説何業但受地獄報耶答
曰即此罪業最重者受地獄報小輕則受畜
生等報又若具足三種邪行則爲地獄
餘不具足業爲畜生等又故作重罪則爲
地獄又破戒破見人所造惡業則爲地獄
又深心爲惡心壞行壞是人造惡則爲地
獄又造不善業以不善助則爲地獄又若
於賢聖造不善業則爲地獄又起不善業
不善修集如人起不善業後讃快樂不欲
捨離則爲地獄又以憎恚心而造罪業則
爲地獄若爲財物則受餘報又以邪見心
起不善業則爲地獄又破戒者所作罪業
則爲地獄又無慚愧者所作罪業則爲地
獄又惡性人所作罪業則爲地獄譬如濕
地小雨成泥又常行不善者所作惡業則
爲地獄又若無急縁而造惡業則爲地獄
又若人不得空無我分深染著故所造罪
業則爲地獄又若人不修身戒心慧所造
惡業則爲地獄又若凡夫人所作罪業則
爲地獄所以者何是人不知陰界諸入十
二縁等以不知故不應作而作應作而不
作不應語而語應語而不語不應念而
念應念而不念是人所作罪業雖少亦爲
地獄又若不見不善中過是人則能起重
罪業受地獄報又若人爲罪不依於善
則爲地獄如負債人不依恃王債主則
得便又若人善業劣弱所作少罪亦爲地
獄如人身中火勢微少得難消食則不能
消又若人但行不善無善業雜則爲地獄
如人爲賊輕重悉繋又若捨離一切善根
如象戰時不護惜手是人作罪則爲地
獄又若行小法受學小師是人作罪則爲
地獄如貧賤負債爲富貴所牽又若人常
長不善如負債日息猶如屠兒獵師等業
則爲地獄又若覆藏罪則爲地獄如瘡内
漏又若人不善久住心中不能疾滅則爲
地獄如被治毒即能殺人又若人自作不
善亦以教人開多衆生苦惱門故則爲地
獄如諸國王及多知識人行惡邪行令多人
學如富蘭那等又若所作業多惱衆生如
燒林等又教他人令墮非法如田獵等
又若人以惡業活命如賊魁膾屠獵師等
又畢竟破戒人所作罪業則爲地獄至死不
捨故名畢竟如偈説畢竟破戒人如藤鬘
樹枝是人身造惡自令怨得願又無事而
忿以此忿心而爲罪業則爲地獄若有事
而忿罪則不爾又以瞋起業是結重故則爲
地獄如經中説瞋爲重罪而易除滅又若
惡心成性則爲地獄若以因縁而起罪業
是則輕微又若縱逸人所造惡業則爲地獄
若爲知識所護則得生天上如莎婆魁
膾臨命終時舍利弗到其所是人即以惡
眼視舍利弗不能令異呼小來前更以氣
嘘之見舍利弗光色益榮便生念言此人
勝我不可殺也即以淨心七反上下視舍
利弗以此因縁七生天上七生人中後得
辟支佛道又如鴦掘魔羅多起罪業將欲
殺母佛爲善知識故即得解脱又如施
越以火坑毒飯欲中害佛佛爲善知識故
亦得解脱如是等人雖有惡業不墮地
獄故説若縱逸人所作惡業則爲地獄又
若斷善根不可復治如調達等猶如病人
死相已現是人作罪則爲地獄又若人不
數爲善將命終時善心難生是人心悔故
墮地獄又若臨死時起邪見心是人以先
不善爲因邪見爲縁故墮地獄如是多有
諸業爲地獄報又論師言一切不善皆是地
獄因縁是不善之餘生畜生等中如經中
説佛語比丘汝等所見衆生身邪行口邪行
意邪行者當知便爲見地獄人問曰已
知地獄報業畜生報業何者是耶答曰若
人雜善起不善業故墮畜生又結使熾盛
故墮畜生如婬欲盛故生於雀鵒鴛鴦等
中瞋恚盛故生于蚖蛇蝮蠍等中愚癡
熾盛故生猪羊等中憍逸盛故生於師子
虎狼等中掉戲盛故生猨猴等中慳嫉
盛故生狗等中如是等餘煩惱盛故生種
種畜生中若有少施分者雖生畜生於
中受樂如金翅鳥龍象馬等又口業報多
墮畜生如人不知不信業果報故起種
種口業如言是人輕躁猶如猨猴則生猨
猴中若言貪𡝢如鳥語如狗吠騃如猪
羊聲如驢鳴行如駱駝自高如象惡如逸
牛婬如鳥雀怯如猫狸諂如野干便如
羖羊多毛如牛起如是等惡口業故隨
業受報又衆生以貪樂故發種種願如
樂婬欲則生鳥等中若聞諸龍金翅鳥等
有勢力故願生其中又經中説若於迮
狹處死願得寛處則生鳥中若渇死求水
故生水中餓死貪食故生厠等中又從愚
癡起輕微業以雜善故生於蚤虱虫蟻等
中又若教他人令墮邪法則生無智處
盲生盲死作死尸中虫又行雜業故生畜
生中如經中説諸畜生隨種種心得種種
形又若起應食草業如人妄語自呪誓言
若食此食令我食草或言食土如是等
又若人惡口罵言汝何不食草食土是人隨
語受生食草土等又人行不淨施得草
等報又若人觝債不償墮牛羊麞鹿驢馬
等中償其宿債如是等業墮畜生中問曰
已知畜生報業以何業故墮餓鬼中答曰
於飮食等生慳貪心故墮餓鬼問曰若人
自物不與何故得罪答曰是慳人若人從
乞以貪惜故則生忿怒以此罪故生
餓鬼中又此慳人若人從乞有而言無以
妄語故墮餓鬼中又此人久來修集慳結
見他得利生慳妬心故墮餓鬼又此慳人
見他行施則憎恚施主言此乞者以慣
得故必當復來從我乞又從久遠來修集
慳心既自不施亦遮他與又若共有物
如寺中僧物及天祠中諸婆羅門物有人獨
惜不欲與人故墮餓鬼又若人劫奪壞
他飮食故生無飮食處又若人無布
施福隨所生處報無所得兼有呵罵乞
者業故於中受苦又此慳者見人飢渇
無憐愍心故所生處常受飢渇如以慈悲
得生天上如是以恚恨故生惡道中又
深著親屬愛樂住處故墮迦陵伽等餓鬼
中生以貪愛是生因縁故如是等如業報
經中廣説問曰已知三惡報業以何業故
生人天中答曰若布施持戒修善等業上者
生天中下者生人中有利根者則生人中
以能行人法故名爲人又雜善業故生人
中此業有上中下一心不一心淨不淨等
何以知之以人有種種差品不同故如經
中説殺生則短命盜竊則貧窮邪婬則家
不貞良妄語則常被誹謗兩舌則眷屬不
和惡口則常聞惡聲綺語則人不信受貪
嫉則多婬欲瞋恚則多惡性邪見則多愚
癡憍慢則生下賤自高則矬短嫉妬則無威
徳慳則貧寒瞋則醜陋惱他則多病雜心
布施則嗜不美味非時布施則不得隨意
疑悔則生邊地行不淨施則從苦得報非
道行婬則得不男形人中有如是等雜不
善業善業亦與此相違如不殺得長壽等
人道中有如是等種種不同故知是雜業報
又以願故得生人中有人不樂放逸亦
不多欲好樂智慧發人身願則生人中又
若人好樂供養父母及諸所尊亦知供養
沙門婆羅門等喜爲事業亦好修福則生
人中於人中若淨業因縁生欝單越又若
人憎惡田宅舍廬我所差別生欝單越
又若人正行白業不惱他取財而以布施
亦不貪著自持戒行又不破戒前後眷屬
則生欝單越是善小劣生拘耶尼又小不
如生弗于逮天報業者是施戒善上淨故生
天又若人得智慧分折伏諸結故生天上
又亦隨雜業故有差別如人中説又以願
故若聞天上受樂因縁所作善業皆願往
生如八福生處中説若行慈悲喜捨則生
梵世乃至有頂是中禪定有差品故報亦差
別若不善斷睡眠調戲等是人身光則濁
若善除滅光則明淨又上善業報則生天
以諸所欲隨念即得故若離色相得無色
定則生無色處如是等名天報業不定報
業者下善不善業是業或地獄餓鬼畜生人
天中受問曰餘四道中可得受善業報地
獄云何答曰若小地獄中暫有停息如從
火地獄得脱遙見樹林心喜往趣入此林
中涼風動樹刀劍未墮爾時暫樂或見醎
河謂是清水馳走往趣亦得暫樂如是等
是地獄中善業報分是名不定報業
　　七不善律儀品第一百一十一
七不善律儀謂殺盜邪婬兩舌惡口妄言綺
語若人於此七事若具足若不具足皆名
不善律儀人問曰何者成就不善律儀答曰
成就殺不善律儀謂屠殺等成就盜者謂
劫賊等成就邪婬謂非道行婬及婬女等
成就妄語謂歌舞伎兒等成就兩舌謂喜
讒謗及讀誦讒書遘合國事等成就惡
口謂獄卒等亦以惡口自活命等成就綺
語謂合集言辭令人笑等有人言諸王宰
將治王事者常成就此不善律儀是事不
然所以者何若人作罪相續不息是名成
就不善律儀王等不爾問曰云何得此不
善律儀答曰隨行惡業時得問曰爲從
所殺衆生得此律儀爲從一切衆生得
耶答曰從一切衆生得如人持戒於一切
衆生得善律儀不善律儀亦如是若隨殺
衆生得二種無作一殺罪所攝二不善律儀
所攝於餘衆生得不善律儀所攝問曰是
不善律儀幾時成就答曰乃至未得捨心
則常成就問曰若人從下軟心得不善律
儀若貪等心得是人常如是成就爲更得
耶答曰隨心隨煩惱因縁更得此不善律
儀念念常得於一切衆生得起七種是七
種有上中下故有二十一種如是念念常
於一切衆生邊得問曰是不善律儀云何得
捨答曰隨受善律儀時捨死時亦捨又
發深心從今日更不復作爾時亦捨有論
師言轉根時捨是事不然所以者何不能
男等亦得成就比尼中亦説若比丘轉根
不失律儀當知不以轉根故捨問曰五
道中何道衆生成就不善律儀答曰但人成
就不在餘道有人言師子虎狼等常以惡
業活命亦應成就
　　七善律儀品第一百一十二
七善律儀不殺乃至不綺語問曰於非衆
生數得是善律儀不答曰得但要因衆生
是善律儀三種戒律儀禪律儀定律儀問
曰何故不説無漏律儀答曰無漏律儀在
後二中攝故不別説有論師言更有斷律
儀謂離欲界時得善律儀以斷破戒等惡
故名曰斷而實一切律儀皆三中攝問曰諸
外道等得此戒律儀耶答曰得此人亦以
深心離諸惡故戒師教言汝從今日不應
起殺等罪問曰餘道衆生得此戒律儀不
答曰經中説諸龍等亦能受一日戒故知應
有問曰有人言不能男等無戒律儀是事
云何答曰是戒律儀從心邊生不能男等
亦有善心何故不得問曰何故不聽作比
丘耶答曰是人結使深厚難得道故又此
人不在比丘中亦不在比丘尼中是故不
聽又彼中亦遮餘人如睞眼等是人亦得
此善律儀問曰比尼中遮逆罪者賊住者
汚比丘尼等不聽作比丘是諸人等亦有
善律儀耶答曰是人若爲白衣或得善律
儀如不遮此人修行布施慈等善法如是
若有世間戒律儀者有何咎耶但以是人
爲惡業所汚亦障聖道是故不聽出家問
曰爲從可殺等衆生得善律儀爲於一切
衆生得耶答曰皆於一切衆生邊得若不
爾律儀則有分有分則不具足又此律儀
則可増減亦同尼延子法謂百由旬内不殺
生等有此等過是故律儀無有分別若有
人言我於此人離殺此人不離是人不得
此戒律儀有論師言若分別布施行慈心
等有福徳戒亦可爾如持一戒亦得戒
福如是於一衆生亦得律儀問曰是戒律
儀二種一盡形二一日一夜盡形者若比
丘優婆塞一日一夜者如受八戒一日一
夜是事云何答曰是事無定若一日一夜
若但一日或但一夜若半日或半夜隨能受
時得出家則但應盡形若言我但一月二
月若但一歳則不名得出家法五戒亦爾
問曰若得善律儀還破失律儀不答曰不
失但以不善法汚此律儀問曰但於現在
衆生得戒律儀爲從三世衆生得耶答
曰皆於三世衆生所得如人供養過去所
尊亦有福徳律儀亦爾是故一切諸佛同一
戒品是律儀無量如於一衆生得起七種
從不貪等善根起故亦從上中下心起故
故有多種如一人一切衆生邊亦如是念
念常得故有無量問曰戒律儀幾時可得
答曰有人受一日戒是初律儀即日受優婆
塞戒是第二律儀即日出家作沙彌是第三
律儀即日受具足戒是第四律儀即日得
禪定是第五律儀即日得無色定是第六律
儀即日得無漏是第七律儀隨得道果
處更得律儀而本得不失但勝者受名如
是則福徳益増以此戒律儀於一切衆生
念念常得故説一日戒律儀四大寶藏不
及十六分中之一禪律儀無漏律儀隨心
行戒律儀不隨心行問曰有人言入定時
有禪律儀出定則無是事云何答曰出入
常有是人得實不作惡法與破戒相違常
不爲惡善心轉勝故應常有問曰若禪無
色中無破戒法以何相違名善律儀答曰
法應如是諸仙聖人皆得善律儀若以破
戒相違故有律儀者則但應從可惱衆生
所得善律儀有如是咎是故不然
　　八戒齋品第一百一十三
八戒齋名優婆娑優婆娑秦言善宿是人善
心離破戒宿故名善宿問曰何故正説離
八事耶答曰此八是門由此八法離一切
惡是中四是實惡飮酒是衆惡門餘三是放
逸因縁是人離五種惡是福因縁離餘三
種是道因縁白衣多善法劣弱但能起道
因縁故以此八法成就五乘問曰是八分
齋但應具受爲得分受答曰隨力能持有
人言此法但齋一日一夜是事不然隨受
多少戒或可半日乃至一月有何咎耶有
人言要從他受是亦不定若無人時但心
念口言我持八戒是戒五種清淨一行十善
道二前後諸善三不爲惡心所惱四以
憶念守護五回向涅槃能如是齋則四大
寶藏不及其一分天王福報亦所不及帝
釋説偈佛訶之若漏盡人應説此偈偈
言
　　　　六齋神足月　奉行於八戒　　　　
　　　　此人獲福徳　則爲與我等
受此齋法應泥洹果故漏盡人應説此
偈受齋法中繋縛桎梏皆應放捨亦斷一
切不善因縁是名清淨問曰轉輪聖王好
受齋法誰教之者答曰大徳天神曾見佛
者教之令受
　　八種語品第一百一十四
八種語四種不淨四種淨四不淨者若人見
言不見不見言見不見謂見問言不見
見謂不見問則言見如是事倒心倒故名
不淨四種淨者若見言見不見言不見見
謂不見問言不見不見謂見問則言見事
實心實故名曰淨聞覺知亦如是問曰見
聞覺知有何差別答曰有三種信見名現
在信聞名信賢聖語知名比知覺名分別
三種信慧此三種慧或皆是實或皆顛倒上
人不起不淨但起淨語是故下人所用則
名不淨上人所用故名爲淨有人言是義
中諸正智人皆名爲上不但得道故凡夫人
亦有淨語
　　九業品第一百一十五
九種業欲界繋業三種作無作非作非無作
色界繋業亦如是無色界二種及無漏業身
口所造業名作因作所集罪福常隨是心
不相應法名爲無作亦有無作但從心生
非作非無作者即是意意即是思思名爲業
是故若意求後身此亦名意業亦名爲思
思念後身故名爲業問曰若爾則無無漏
思答曰若以此爲思則無無漏也問曰
是無作雖從身生當有多少差別不答曰
若一切身分皆起作業因此則集多無作
得大果報問曰是無作在何處答曰業道
體定集無作或有或無餘則待心若強心
則有軟心則無又此無作亦從願生若人發
願我要當布施若起塔寺是人定得無作
問曰是無作幾時得幾時失答曰隨所作
事在若起園林塔寺等施隨施物不壞爾
時常隨又隨心不息如人發心我應常
作此事若會同若衣施如是等事在心不
息爾時常得又隨命未盡如人受出家
戒爾時常得問曰有人言但欲界中從作
生無作色界中無是事云何答曰應在二
界所以者何色界諸天亦應能説法禮佛
及僧如是人等云何不從作業生無作耶
又有人言隱沒無記無無作是事不然隱
沒無記是重煩惱是煩惱集則名爲使但不
隱沒無記無無作所以者何是心下軟不能
起集如華能熏麻非草木等有人言過
梵世上無有能起作業心所以者何覺觀
能起口業彼無覺觀但用梵世心能起口
業是事不然衆生隨業受身若上地生不
應用梵世中報故知以自地心能起口業
又汝説彼無覺觀後當説有問曰聖人斷
結未盡能起作業不答曰聖人不能起
實罪業問曰狗等衆生音聲是口業不答曰
雖無言辭差別從心起故亦名爲業又若
現相若號令若簫竹等音皆名口業是身口
業要由意識能起非餘識也是故人有自
見身業自聞口業以意識所起業相續不
斷故自見聞
　　十不善道品第一百一十六
經中佛説十不善業道謂殺生等五陰和合
名爲衆生斷此命故名爲殺生問曰若此
五陰念念常滅以何爲殺答曰五陰雖念
念滅還相續生斷相續故名爲殺生又是
人以有殺心故得殺罪問曰爲斷現在五
陰故名殺生耶答曰五陰相續中有衆生
名壞此相續故名殺生不以念念滅中有
衆生名問曰有人依官舊法殺害衆生或
爲強力所逼強殺衆生自謂無罪是事云
何答曰亦應得罪所以者何是人具足殺
罪因縁以四因縁得殺生罪一有衆生二
知是衆生三有欲殺心四斷其命是人備
此四因云何無罪盜名若此物實屬此人
而劫盜取是名爲盜是中亦有四種因縁
一是物實屬他二知屬他三有劫盜心四
劫盜取已問曰有人言伏藏屬王若取此
物則於王得罪是事云何答曰不論地中
物但地上物應屬王所以者何給孤獨等
聖人亦取此物故知無罪又若自然得物
不名劫盜問曰若一切萬物皆共業所生
劫盜何故得罪答曰雖從共業因生因有
強弱若人業因力強又勤加功此物則屬問
曰若人於塔寺衆僧所奪取田宅等物從
誰得罪答曰雖佛及僧於此物中無我所
心亦從得罪以是物定屬佛僧於中生惡
心若劫若盜是故得罪邪婬名若衆生
非妻與之行婬是名邪婬又雖是其妻
於非道行婬亦名邪婬又一切女人皆有
守護若父母兄弟夫主兒息等出家女人爲
王等守護問曰婬女非婦與之行婬云何
非邪婬答曰少時爲婦如比尼中説是
少時婦乃至以一鬘遮故問曰若無主
女人自來求爲妻者是事云何答曰若
實無主於衆人前如法來者不名邪婬問
曰若出家人取婦免邪婬不答曰不免所
以者何無此法故出家法常離婬欲但罪
輕於犯他人婦妄語者若身口意誑他衆
生令虚妄解是名妄語佛爲重罪故説
衆中定問名爲妄語乃至一人問時亦名妄
語豈須衆人耶又隨所欲誑人於此人
得罪若人語他人言我語某甲如是事事
雖不實不名妄語又妄語隨想若見無見
想問言不見無妄語罪如比尼中説問
曰若人事倒不見言見云何非妄語耶答
曰一切罪福皆由心生是人於不見事中
而生見想是故無罪如於實衆生中無衆
生想非衆生中生衆生想不得殺罪問曰
如實有衆生生衆生想乃得殺罪如是若
見生見想則應無罪非不見見想而得無
罪答曰是罪因心因衆生生是故雖有
衆生無衆生想則不得罪以無心故若
無衆生有衆生想以衆生無故亦不得
罪若有衆生有衆生想因縁具故得殺生
罪若於見事中生不見想問言不見是
人想不倒故不欺衆生雖爲事倒亦名爲
實若不見事中而生見想問言不見是
人想倒欺誑衆生事雖不倒亦名妄語兩
舌名若人欲別離他而起口業是名兩
舌若無別離心他聞自壞則不得罪若善
心教化令離惡人雖爲別離亦不得罪
若不以結使濁心雖復口言亦不得罪惡
口名若人苦言無所利益但欲惱他是名
惡口若憐愍心爲利益故苦言無罪如無
事加惱是則有罪依方針灸雖苦非罪苦
言亦爾諸佛賢聖亦爲此事如言癡人等
又若無結使濁心雖爲苦言不名爲罪
如離欲人等若以善心苦語中起煩惱即
時得罪綺語名若非實語義不正故名爲
綺語又雖是實語以非時故亦名綺語又
雖實而時以隨順衰惱無利益故亦名綺
語又雖言實而時亦有利益以言無本末
義理不次亦名綺語又以癡等煩惱散心
故語名爲綺語身意不正亦名綺業但多
以口作亦隨俗故名曰綺語餘三口業皆
雜綺語不得相離若妄語而非苦言亦不
別離則有二種妄語綺語若是妄語亦欲
別離而不苦言則有三種妄語兩舌綺語
若妄語苦言不欲別離亦有三種妄語惡
口綺語若妄語苦言亦欲別離則具四種
若無妄語苦言亦不別離但非時語無益
語無義語則但是綺語是綺語微細難可
捨離但有諸佛能斷其根是故但有諸
佛獨稱世尊言則信受餘無及者問曰
已説七種業道何用復説三意業耶答
曰有人言謂罪福要由身口非但從心
是故説心亦是業道是三種意業力故起
身口惡業是三種雖重以意業微細故在
後説雖一切煩惱能起惡業此三但爲
惱衆生故名不善業道若中下貪不名
業道是貪増上深著他有方便欲惱能起
身口業故以貪嫉爲業道恚癡亦爾又若
説癡即説一切煩惱此中但爲能起身口
侵惱衆生故説三種問曰何故名癡爲
邪見耶答曰癡有差別所以者何非一
切癡盡是不善若癡増上轉成邪見則名
不善業道一切不善皆由此三門若人爲
財利故起不善業如爲金錢殘殺衆生
或以瞋故如殺怨賊或有不爲財利亦
不瞋恚但以癡力不識好醜故殺衆生
問曰經説惡道因縁有四隨貪隨恚隨
怖隨癡行故墮諸惡道今此中何故不
説隨怖起惡業耶答曰怖是癡所攝若
説隨怖即是隨癡所以者何智者乃至失
命因縁尚不起惡業又是事先已答謂煩
惱増長能起身口業爾時名不善道是三多
起不善故問曰何故名爲業道答曰意即
是業於此中行故名業道先行後三中後
行前七中三業道非業七業亦業亦道問
曰亦有鞭杖及飮酒等諸不善業何故但説
十耶答曰此十罪重故説又鞭杖等皆是眷
屬先後飮酒非是實罪亦不爲惱他設令
他惱亦非但酒也問曰是不善道爲在
何處答曰悉在五道但欝單越無邪婬以
三事起以貪欲成餘以三事起亦以三事
成問曰聖人能起不善業不答曰亦起意
不善業不起身口又意業中亦但起瞋心
不起殺心問曰經中説學人亦呪人言滅
令汝斷種此事云何答曰亦有經説阿羅
漢呪是漏盡人煩惱根斷尚不起心況當
呪耶言學人呪亦應如是又聖人於
不善業得不作律儀云何當作不善又
此聖人不墮惡道若能起不善則亦應墮
問曰若諸聖人今世不造不善業故不墮
惡道過去世中有不善業何故不墮答曰
是聖人心中實智生時諸惡道業皆已羸
劣猶如敗種不能復生又三毒二種一能
得惡道一則不能入惡道者聖人斷盡
以業煩惱故得受身聖人雖有諸業煩惱
不具足是故不墮又是人依大勢力所謂
三寶能消大惡如人依王債主不惱又是
人智慧明利能消惡業如人身中火勢盛故
難消能消又此人有多方便或念諸佛或
念慈悲諸善業故得脱諸惡如多方詐賊
依諸險難則不可得又此聖人知得解脱
道如牛王行如鳥依空又長夜修習諸善
法故不墮惡道如經中説若人常修身戒
心慧有地獄報業能現輕受又如偈説
行慈悲心無量無礙諸有重業所不能及
又此聖人心不善業不能堅固如一渧水
墮熱鐵上又此聖人善業深遠如桓殊羅樹
根又此聖人善多惡少少惡在多善中則無
勢力如一兩鹽投之恒河不能壞味又此
聖人富信等財如貧窮人爲一錢受罪富
貴者雖爲百千亦不得罪又入聖道故得
爲尊貴如貴人雖罪不入牢獄又如虎
狼犬羊及尊卑共諍大者得勝又此聖人心
宿聖道諸惡道罪不能復惱如王宿空舍
餘人無能入者又此聖人行自行處惡道
罪業不能得便如鷹鵽喩又聖人繋心四
念處故諸惡道業不能得便如圓瓶入
鈙又具二種結故墮惡道隨業受報聖
人斷一種故不墮惡道又此人常受善業
報故諸惡道業不能得便又如先六業
品中説地獄業相聖人無因縁故不墮惡
道
成實論卷第八

成實論卷第九
　　訶梨跋摩造
　　姚秦三藏鳩摩羅什譯
　　十善道品第一百一十七
十善業道所謂離殺乃至正見是十事戒律
儀所攝一時得禪無色律儀所攝亦一時得
離名善業道即是無作問曰餘禮敬布施
等福是善業道何故但説離名業道耶答
曰以離勝故是十種業於施等爲勝所以
者何以布施等所得福報不及持戒如十
歳人以離殺因縁増益壽命又十不善業
是實罪故離名實福又後三善業是衆善之
本是故施等諸善皆業道所攝又是業道有
離鞭杖等先後合説故一切諸善皆在中
攝
　　過患品第一百一十八
問曰不善業有何過患答曰以不善業故
受地獄等苦如經中説殺生因縁故墮地
獄若生人中則受短命如是乃至邪見又
以不善業因縁故久受苦惱如阿鼻地獄
過無量歳壽命不盡又衆生所有一切諸惡
敗壞衰惱皆由不善又未曾見不善業有
大利益如屠獵師等終不以此業而得尊
貴汝意或謂以壞賊因縁而得富貴是事
先三業品中已答又行不善者受呵㥽等
諸苦惱分又令他人得所惡事名爲凶暴
是故應離此不善業又經中説殺有五失
人所不信得惡名聞遠善近惡死時生
悔後墮惡道又殺生因縁樂少苦多又行
不善業染汚人心世世積集久則難治又
行不善者從冥入冥流轉三塗永不得
出又行不善者空受人身如採藥雪山
而收毒草是爲極愚如是以十善道乃得
人身但不行善尚爲大失況起惡業又行
不善者雖自愛身而實不自愛雖自護身
實非自護以起自惱業因縁故又是人遇
身猶如怨賊自令苦故又若行不善則自
賊身況他人耶又行不善業今雖不現
果報則著是故雖少亦不可不信如毒
雖少亦能害人如債雖少漸漸滋息又爲
惡於人人常不忘是故爲作雖久遠亦
不可信又行不善者名爲失樂以行不
善故失人天樂不樂樂者愚之甚也又
行不善者苦劇可愍現受心悔等苦後則
受惡道苦又不善業果飛虚隱海無得脱
處如金鎗追佛又一切不善皆由癡起
故有智者不應隨也又經中説放逸如怨
能害善法故不應隨又不善業諸佛菩薩
應眞賢聖五通神仙及明罪福者無不呵
毀故不應造又現見惡心熾盛則情志迷
亂惱悶痛苦面色變異人不喜見況起身
口以此等縁故知不善有無量患
　　三業輕重品第一百一十九
三業中何者爲重身業耶口業耶意業耶問
曰有人言身口業重非意業也所以者何
身口業定實故如五逆罪皆因身口所造
又身口能成辦事如人發心殺此衆生要
以身口能成其事非但意業得殺生罪亦
非但發心得起塔寺梵福徳也又若無身
口但意業者則無果報如人發心我當布
施而實不與則無施福又非但隨願事得
成辦如人發願爲大施會而實不與則無
會福若心業大者應得施福然則業報錯
亂又比尼中無意犯罪若意業大何故不
犯又若發心便得福者福則易得行者何
故捨此易業而爲施等難行業耶又若然
者則福無盡如人但空發心竟無所用何
所盡也以財物有量故福可盡又不但
發心能損益他如飢渇衆生要須飮食非
心業能除又世間人衰利大甚以心輕躁
難制伏故無惡不起則己受重衰若發善
心欲造福業則己獲大利是則過甚又
若意業大發心欲殺生則墮地獄如是雖
久集戒等復何所益又行持戒等諸善功
徳無有安隱所以者何但一發心便得罪
故又經中説身口業麁故先斷斷麁煩惱
故得心定又發婬心則爲婬已便應犯
戒若發心不名婬者離此婬心更有何法
名爲婬耶有所起作業皆由身口不以
意業如欺他人必由口業得妄語罪又
如先説四種因縁得殺生罪謂有衆生有
衆生想有欲殺心斷其命以四事成罪
當知不以意業爲重又如佛言若小兒
從生習慈能起惡業思惡業耶故知但
身口業惡非意業也答曰汝言身口業
重非意業者是事不然所以者何經中佛
説心爲法本心尊心導心念善惡即言即
行故知意業爲重又意差別故身口業有差
別如上中下等離心無身口業又經中説
故起作業必應受報又説七種淨福三種
但用意業此七淨福於財福爲勝又慈是
意業經説慈心得大果報如經説我昔七
歳修集慈故於七大劫不還此間故知意
業爲重則能遍覆一切世界又意業爲重
如意業報故壽八萬大劫又意業勢力勝身
口業如行善者將命終時生邪見心則墮
地獄行不善者死時起正見心則生天上
當知意業爲大又經中説於諸罪中邪見
最重又説若人得世間上正見雖往來生
死乃至百千歳終不墮惡道又意業力勝
身口業如和利經中説外道神仙起一瞋
心即滅那羅于陀國如檀特等諸嶮難處
皆是仙人瞋心所作又意業能即得果報
如經中説若是人今死即入地獄即生天
上如𥎞鉾離手又此意業積集垢法乃
至入阿鼻地獄積集善法乃至泥洹又心
有報故身口得報以不故業無果報故
又不離意業有身口業報若意依身口
行善不善名身口業離身口業意業有報
離意業身口無報故知意業爲重非身口
業汝雖言身口業定實如五逆罪皆身口所
作故名重者是事不然以思重事重故業
重非身口重故重又以心決定故業則定
實如但以心力入正法位亦以心力
能具逆罪若無心者雖殺父母亦無逆
罪故知身口無力汝言身口能辦事者
是亦不然以事訖名辦若奪他命已得
殺生罪非起身口業時事訖時要須心力
是故非身口也汝言但空發心無果報者
是事不然如經中説發強心故即生天上
即入地獄云何言意業無果報耶汝言
非但以願能成事者是亦不然又人深
發善心勝大會福汝言意無犯罪是亦不
然若發惡心即時得罪如佛説有三種
罪身口意罪故知但發惡心不得無罪但
不結戒以難持故麁罪持戒能遮細罪定
等能除汝言罪福易者是事不然人以心
力薄故捨易爲難如慈心等其福甚多非
布施也但以衆生智力劣弱不能行慈等
意業故爲施等以離華香等諸供養等
具淨心難得故汝言福無盡者亦以此答
是人若有智力則能得無盡善法汝言意
業無所損益是事不然以身口業皆爲意
業所導故不名勝以隨力所起是則爲
勝又諸利益皆由行慈心者所以者何
以行慈力故風雨順時百穀成熟如劫
初時粳米自生至十歳人時是事皆無云
何言慈心無利益耶又行慈者能盡一切
不善業根由不善業有諸衰惱云何言行
慈無大利益若一切衆生行慈心者盡生
善處一切自然不須加功故知慈福最爲
深厚又或時以慈布施利益衆生或但以
慈利又行慈者衆生若觸其身若入影
中皆得快樂當知慈福勝於施等汝言衰
利太甚是先已答謂以意力損益衆生故
知意業爲重汝言久集戒等無所益者是
亦不然以意淨故則持戒淨若意不淨戒
亦不淨如七種婬經中説又戒清淨得大
果報如經説持戒者所願隨意謂戒淨故
又若淨持戒得安隱心非餘法也汝言身
口業麁故先斷是事不然以微細善得大
果報如禪定中思汝言若發婬心便應犯
戒是事不然若人意業不淨則戒亦不淨又
得罪福異結戒法異汝言所起作業由身
口者皆以總答謂身口業法異意業法異
身口業要由作成如以四因縁成殺生
罪不離心業又世間衆生謂身口業惡意
業不爾又意業不加於人亦不可得有
又先説罪福相以是故但意業重非身口
也
　　明業因品第一百二十
論者言已略説諸業業是受身因縁身爲
苦性故應滅之欲滅此身當斷其業以
因滅故果亦滅故知因形有影形滅則影
滅是故若欲滅苦當勤精進斷此業因問
曰從業受身是事應明所以者何或有人
言身從波羅伽提生有言從自在天生
或言從大人生或言從自然生是故應説
因縁云何知從業生耶答曰是事已種種
因縁破當知從業受身又萬物有種種雜
類當知因亦差別如見粟麥等異知種不
同自在天等無差別故當知非因業有無
量差別故受種種身又諸善人皆信因業
受身所以者何是人常行施戒忍等善法
離殺生等諸不善法故知從業受身又若
因業受身是則可返得眞智故邪智則斷
邪智斷故貪恚等諸煩惱斷諸煩惱斷故能
起後身業亦斷是則可返自在等因中則
不可返以自在等不可斷故故知從業受
身又現見果與因相似如從麥生麥從稻
生稻如是從不善業得不愛報從善業
得愛報自在等因中無此相似是故業爲
身本非自在等又今現見萬物皆從業生
以惡業故受打捕繋閉鞭杖死等諸苦善業
因縁受名聞利養等樂隨意愛語者得隨
意受報故知從業受身非自在等又世間
人自知萬物從業因生故起稼穡等業亦
爲施戒忍等諸福徳業無有閑坐而從自
在望所欲者故知從業得報又若人雖説
因自在等而猶依諸業謂自苦身及受齋
等故知以業爲因又若事不現應隨他教
謂聖人所行一切賢聖皆依戒等善法知
從業因有世間故若離戒等亦無聖人
無有聖教違背業者故知從業受身又
行戒等諸善業故能成神通變化等事故
知以業爲因又地獄等諸惡趣中瞋惱等多
故知由瞋惱等有諸惡道如樹上見果知
樹是因故知業爲身本又惡道中癡等力強
當知煩惱是惡道因一切不善皆由癡故
又生諸惡道多生善處少眼見殺等惡行
者多行善者少故知殺等事是惡道因又殺
等事善人所呵棄而不爲善人必知殺等
有惡果故呵棄不爲若知無惡果何故棄
耶又諸善人心若起惡即勤制止以懼惡
報故當知殺等必有惡報若不爾者應
隨意所作是最爲樂則殺可食衆生奪他
財物婬犯他妻是亦皆樂以懼來世苦
故遠離斯事故知從業有身又修習正智
盡有漏業則不受身故知業是其本又阿
羅漢雖有諸有漏業修正智故業則不集
故知業爲身因身因滅故身亦滅又知四
諦故依諦煩惱永不復起以不起故則無
有身智者如是思惟則欲知四諦故知業
爲身因又若因縁不具則不受身如地乾
種焦則一切牙不生如是識處地無愛水
潤業種爲眞智所焦後身牙則不生智
者知是事故欲乾識處地焦業種子則
勤加精進故知業是受身因縁業論竟
　　集諦聚中煩惱論初煩惱相品第一百
二十一
論者言已説諸業諸煩惱今當説垢心行
名爲煩惱問曰何謂爲垢答曰若心能令
生死相續是名爲垢此垢心差別爲貪
恚癡等是垢名爲煩惱亦名罪法亦名退
法亦名隱沒法亦名熱法亦名悔法有如
是等名是垢心修集則名爲使非但垢心
生時名使煩惱名貪恚癡疑憍慢及五見此
十差別有九十八使貪名喜樂三有亦
喜樂無有是名爲貪如經中説欲愛有愛
無有愛無有名斷滅衆生爲苦所逼欲
滅陰身以無爲樂問曰喜樂是受相非
貪相也如經中説今喜後喜義言今世受
樂後亦受樂又説今憂後憂義言今世受
苦後亦受苦又如天問中言有子則喜佛
答有子則憂如是等答曰貪爲喜分如
經中説受因縁愛樂受中貪使揣食中有
喜有貪喜盡故貪盡當知貪爲喜分是則
無咎何以知之如經中説集諦者謂渇是
也何謂爲渇謂欲得後身是渇何相謂
依止貪欲得種種問曰若説欲得後身
是渇相者何故復説依止於貪欲得種種
答曰更有渇相若言欲得種種是總相説
欲得後身是別相説離欲人亦有欲得種
種謂渇欲得水等是非集諦所攝若依
止貪欲得後身是渇名集諦所攝問曰若
渇亦是喜貪亦是喜何故説依止貪耶答
曰初生名渇増長名貪故言依止如經中
説喜繋世間是故喜即是貪又經中説除
滅貪憂諸不善法是中貪即是喜憂即是瞋
如説瞋爲憂則知亦説喜爲貪是故十八
意行中不説煩惱但説諸受故知喜分是
貪又凡夫離貪不能受樂離瞋不能受
苦離癡不能受不苦不樂何以知之第三
受中説凡夫人於此受中不知集不知滅
不知味不知過不知出故於不苦不樂受
中無明使使是凡夫人常不知此五種法
故常於不苦不樂受中爲無明使使無明
使者即是不知性受行也如是凡夫苦樂心
行亦即是貪恚又若初來在心名受増長明
了名爲煩惱又下軟心名受即此心増上名
曰煩惱
　　貪相品第一百二十二
論者言是貪九結中通三界繋名爲愛於
七使中分爲二種欲貪有貪所以者何有
人於上二界生解脱相是故佛説是處名
有有名爲生若無貪則不生是故別説有
貪非但欲貪或謂但欲貪是名煩惱盡欲
貪名得解脱故佛説禪無色中亦有有貪
佛示彼中有微細縛是故別説是貪於十
不善道及四縛中名爲貪欲貪欲名欲得
他物於五蓋及五下分結中名爲欲欲欲
欲名欲於五欲三不善根中名爲貪不善
根貪不善根名能生長諸不善法是貪若非
法名爲惡貪如劫盜他物乃至取塔寺及
衆僧物若未死衆生欲食其肉若欲婬母
女姊妹師婦出家人及己妻非道是名惡
貪若己物不欲捨是名爲慳即此貪若
實無功徳欲令人謂有是名惡欲若實
有功徳欲令人知是名發欲若欲得多
施多物是名多欲若得少施少物求好無
厭名不知足若深著種性家屬名色財富
少壯壽等名爲憍逸若貪四供養名爲四
愛又是貪二種一欲貪二具貪又有二種
一我貪二我所貪一縁内二縁外上二界
貪一向縁内又有五種一色貪二形貪三
觸貪四威儀語言貪五一切貪又色聲香味
觸貪名五欲貪又於六觸生愛名六塵貪
又於三受中貪樂受中有欲得貪有守護
貪苦受中有不欲得貪有欲失貪不苦
不樂受中有癡貪又此貪有九分如大因
經中説因愛求隨所欲事如人爲此事所
苦則求異事如説樂者不求苦者多求是
貪増長名求求時若得名爲得愛因得則
籌量是可取是不可取若心決定是名因
籌量故欲愛因欲愛故貪著貪著名深愛
貪著因縁取取名爲受因受生慳因慳
守護因守護故備受鞭杖力矟等是名九
分又有九分是貪隨時故有上中下下下
下中下上中下中中中上上下上中上上又
此貪世間分爲十種如見好色初發心言
是次生欲三發願四念五隨學所作六
忘慚愧七常在目前八放逸九狂癡十悶
死是名貪相
　　貪因品第一百二十三
問曰是貪云何生答曰若於女色等縁中
生邪憶念若色若形若觸若威儀語言則貪
欲生又若不守護眼耳等門則貪欲生
又於飮食不知節量則貪欲生又親近女
色則貪欲生又受諸樂則貪欲生又以
愚癡故貪欲生於不淨中生淨想故又
由惡知識故貪欲生如淨潔衣以裏垢
汚又與多欲人共事故則貪欲生又於身
等四法生妄憶念則爲貪所牽如圓瓶
無制如華無貫又若懈怠不勤修善則
貪欲得便又於非行處行則爲貪所侵謂
婬女沽酒屠兒舍等如鷹鵽喩又觀不淨
等未能壞縁則貪欲得勢又從久遠來
習貪成使是則易生又於女色等縁憙
取相取了取相名手足面目語言戲笑視
瞻啼泣等相取了名分別男子形状差別
如是取已憶念分別則貪欲生又思量心弱
隨逐所縁不能制伏則貪欲生又若生貪
欲忍受不捨則漸増長從下生中從中生
上又於貪欲中但見利味不知其過則
貪欲生又以時節故貪欲生如春時等又
以方處故貪欲生如有處所從久遠來多
習婬欲又有隨身故貪欲生如年少無病
資生具足又以力能故貪欲生如服藥等
又得淨妙隨意五欲則貪欲生謂見好
花池園林敷榮清冷流泉鮮雲電光香風來
扇若聞衆鳥哀聲相和及女人柔軟莊嚴音
聲威儀語言等又以業因縁故貪欲生如
清淨施者則能好喜淨妙五欲罪人則好
不淨又以隨類故貪欲生如人欲人又深
著假名則貪欲生是人於内生士夫相外
生女相及衣服怨親等相又未得空心内
見衆生外見色等則貪欲生又若貪使未
盡愛縁現前於中生邪憶念如是等因縁
則貪欲生
　　貪過品第一百二十四
問曰貪欲有何過故欲斷耶答曰貪欲實
苦凡夫顛倒妄生樂想智者見苦見苦則
斷又受欲無厭如飮醎水隨増其渇以
増渇故何得有樂又受欲故諸惡并集以
刀杖等皆由貪故又經説貪罪輕而難
捨於瞋恚故名爲輕罪其實是重又貪爲
後身因縁如説愛因縁取乃至大苦聚集
又説苦因爲愛又説比丘應深思惟所
有諸苦何由而有當知皆以身爲因縁身
因於愛又説揣食中有喜有貪是故識於
中生當知愛爲受身因縁又是貪常於
不淨中行如女人等是女人身心不淨如
糞塗毒蛇能螫能汚又此貪欲常癡中行
如經中説譬如狗齩血塗枯骨唌唾合故
想謂爲美貪者亦爾於無味欲中邪倒力
故謂爲受味又如段肉等七種譬喩有
人或於去來事中而生貪欲故知常癡中行
又衆生以貪欲因縁樂少苦多所以者何
如富貴處少散壞時多又愛欲者爲樂因
故備受諸苦謂求時苦守護時苦用時亦苦
如稼穡商賈征伐仕進等是求時苦守時恐
怖畏失故苦現在無厭故苦又歡愛會少
別離苦多故知欲爲多過又如佛説愛欲
有五種患一味少過多二諸結熾盛三至
死無厭四聖所呵棄五無惡不造又此貪
欲常令衆生順生死流遠離泥洹有如是
等無量過患當知欲爲多過又諸煩惱生皆
因於貪如貪身故起諸煩惱又愛使不拔
則數數受苦如毒樹不伐則常害人又貪
能令衆生荷負重擔又經中説貪愛爲繋
如黒白牛自不相繋但以繩繋如是眼不
繋色色不繋眼貪欲於中繋若縁是繋
則無得解脱又經中説衆生爲無明所
蓋愛結所繋往來生死無有本際又經
説貪斷故色斷乃至識斷此貪以無常等
觀故斷斷此貪欲則心得解脱色貪斷則
無色無色則苦滅乃至識亦如是故知
貪欲爲堅固縛又貪欲如賊而衆生不見
其惡又貪欲常於軟美門中行故名深惡
又衆生心喜起貪欲乃至蚊蟻皆於飮食
婬欲中起又此貪欲種種因縁能縛人心謂
父母兄弟姊妹妻息及財物等又衆生以飮
食婬欲等貪欲覆心則能受生若貪禪定
則生上界又此貪欲能爲和合一切世間所
樂各異貪欲和合猶如乾沙得水相著又
生死中以貪愛爲味如説色中味著謂因
色生若喜若樂若無貪則不味不味則能
速斷生死又此貪欲與解脱相違所以者
何衆生皆以貪著欲樂禪定樂故不樂解
脱又隨斷貪分即變爲樂如説隨所離
欲轉得深樂又説若欲得諸樂當捨一切
欲捨一切欲故得畢竟常樂若欲得大
樂當捨離少樂捨離少樂故能得無量
樂又説智者更無別利如離貪愛心隨心
離貪愛則滅諸苦惱又此貪欲違害善
法所以者何深貪著者則不顧戒及種姓
教法威儀名聞不受教化不見衰患不觀
罪福如狂如醉不知好醜亦如盲人不
見福利如説貪欲不見利貪欲不識法
猶盲闇無智以不除貪故又説貪欲爲
大海無邊亦無底波浪旋澓深惡蟲及羅
刹如是諸嶮難無人能度者但住淨戒
舡得正見風力佛爲大舡師能示諸正
道如所説修行是者則能度又諸煩惱中
無有想分別味如貪欲者又此貪欲最爲
難斷如經中説二願難斷一得二壽問
曰貪欲有如是過云何當知貪欲者相答
曰多貪欲者喜樂女色及花香瓔珞伎樂
歌舞到婬女家飮食聚會憙大衆集及諸
戲具憙隨愛語心常歡喜面色和澤先意問
訊含笑語言難忿易悦多憐愍心身體便
疾性多躁動自深著身如是等名多貪欲
相是相皆與繋性相順是故難斷又一切
貪欲究竟皆苦所以者何所貪愛事必當
離散離散因縁必有憂苦如説天人皆樂
色貪色喜色著色是色壞時憂悲心悔受
想行識亦如是又佛於處處經中説種種
喩呵此貪欲謂能害慧命故説爲毒在心
即苦故名爲刺能斷善根故名爲刀能
燒身心故説爲火能生諸苦故名爲怨
從心中生故名内賊以難拔故名爲深
根能汚名聞故名淤泥障善道故名曰
妨礙内疼惱故名箭入心起諸惡故名
不善根注生死海故名爲河劫盜善財故
名爲賊貪欲有如是等無量過患是故應
斷
　　斷貪品第一百二十五
問曰貪欲有如是過當云何斷答曰以不
淨觀等遮無常觀等斷問曰有人覺無常
故更増貪欲此事云何答曰若人能知一
切無常則無貪欲如經中説善修無常想
故則能破壞一切欲貪色無色貪一切戲
掉憍慢無明又若人能見世間皆苦苦因
縁貪此貪則斷又若人常念我必應受生
老病死是貪則斷又若得淨樂則捨不淨
樂如得初禪則捨欲愛又見貪欲過是則
能斷過如先説又多聞等慧増長故能斷
貪欲以智慧性破煩惱故又善因縁具足
則貪欲斷謂淨持戒等十一定具後道諦中
當説又色智等法智等諸方便佛爲大醫
諸同學爲給使正法爲藥自如説行爲將
息則貪欲病斷如有知病人三事具足病
則時愈問曰如經中説以不淨除貪法
何故説不淨等及無常等耶答曰一切佛法
皆爲破諸煩惱然各有勝力初以不淨遮
貪後以無常智斷又以不淨除麁貪欲
是多人所知貪使細故以無常斷又但一
經中作如是説諸經中亦説餘法能斷如
是因縁則貪欲斷
　　瞋恚品第一百二十六
論者言瞋恚相者若瞋此人欲令失滅願
使他人打縛殺害一向棄捨永不欲見是
瞋名波羅提伽義言重瞋有瞋但欲毀罵
鞭打他人名違欣婆義言中瞋有瞋不欲
捨離或從憎愛妻子中生名拘盧陀義
言下瞋有瞋常染汚心名爲摩叉義言不
報恨有瞋在心不捨要欲還報名憂波
耶呵義言報恨有瞋急執一事種種教誨
終不欲捨如師子渡河取彼岸相至死
不轉名波羅陀含義言專執有瞋見他
得利心生嫉妬名爲伊沙有瞋常憙諍訟
心口剛強名三藍披義言忿諍有瞋若師
長教戒而返拒逆名頭和遮義言佷戻有
瞋若得少許不適意事則心惱亂名阿羼
提義言不忍有瞋言不柔軟常喜頻蹙不
能和顏先意語言名阿婆詰略義言不
悦有瞋於同止中常憙罵詈名阿掻羅沽
義言不調有瞋以身口意觸惱同學名爲
勝耆義言惱觸有瞋常憙彈呵好呰毀物
名登單那他義言難可是瞋二種或因
衆生或不因衆生因衆生名爲重罪又
上中下分別九品又因九惱分別爲九無
事横瞋是爲第十是名瞋相問曰瞋云何
生答曰從不適意苦惱事生又不能正
知苦受性故則瞋恚生或從呵罵鞭打等
生或與惡人同事則瞋恚生如屠獵師等
或智力劣弱故瞋恚生如樹枝條爲風所
動或久集瞋使乃至成性故瞋恚生或從
屠獵毒蛇中來故瞋恚生或憙念他過故瞋
恚生如九惱中説或隨時節故瞋恚生如
十歳人等或以種類故瞋恚生如毒蛇等
或以方處故瞋恚生如康衢國等又先説
貪生因縁與此相違則瞋恚生又計我心
憍慢熾盛及深著物如是等縁則瞋恚生
問曰是瞋有何等過答曰經中説瞋爲重
罪於貪欲故名爲易解而實難解但不
如貪久隨逐心又瞋爲兩惱我自燒惱而
後燒人又瞋定爲地獄以從瞋起業多墮
地獄故又瞋能壞善福謂施戒忍是三皆
從慈等生瞋與慈相違故名能壞又從
瞋起業皆受惡名又從瞋起業後皆心悔
又瞋恨者無憐愍故名曰凶暴衆生常苦而
復瞋惱如瘡如火又經中自説瞋過謂多
瞋者形色醜陋臥覺不安心常怖畏人所不
信等問曰多瞋恚者有何等相答曰心口
剛強常不歡悦頻蹙難近面色不和易忿
難解常憙恚根憙於諍訟嚴飾兵器朋黨
惡友憎惡善人爲人麁獷不諦思慮少
於慚愧有如是等名瞋恚相是相皆爲
憎惡他人是故應斷問曰當云何斷答曰
常修慈悲喜捨瞋恚則斷又見瞋過患是
則能斷又得眞智瞋恚則斷又以忍力故
瞋恚則斷問曰何謂忍力答曰若能忍他
呵罵等苦是人得善法福亦不得從不忍
生惡是忍辱力又行忍者名爲沙門以忍
辱爲道初門故沙門法者怒不報怒罵不
報罵打不報打又若比丘能忍則應出家
法又瞋恚者非出家人法出家人法忍辱是
也又若比丘形服異俗而瞋心同則非所
宜又若行忍者則爲已具慈悲功徳又修
忍者能成自利所以者何爲瞋恚者欲惱
害人而返自害所有身口加惡於人自所
得惡過百千倍故知瞋爲大自損減是故
智者欲令自他得免大苦及大罪者應當
行忍問曰云何能忍呵罵等苦答曰若人
善修無常了達諸法念念生滅罵者受者皆
念念滅是中何處應生瞋也又善修空心
故能忍辱作如是念諸法實空誰是罵者誰
受罵者又事若實則應忍受我實有過前
人實語何故瞋耶若事不實彼人自當得妄
語報我何故瞋又若聞惡罵當作是念
一切世間皆隨業受報我昔必當集此惡
業今應償之何故瞋耶又若聞惡罵當自
觀其過由我受身身爲苦器故應受罵
又行忍者作如是念萬物皆從衆因縁生
是惡罵苦從耳識意識音聲等生我於此
中自有二分他人唯有音聲是則我罪分
多何故瞋耶又我於此聲取相分別故生
憂惱即是我咎又忍辱者不咎他人所以
者何是瞋等過非衆生咎衆生心病發故
不得自在如治鬼師治鬼著者但瞋於鬼
不瞋病人又是人勤行精進貪集善法故
不計他語又念諸佛及衆賢聖尚不免罵
如巧罵婆羅門等種種罵佛如舍利弗等
爲婆羅門加諸毀辱何況我等薄福人耶
又作此念世間多惡不奪我命已爲大幸
況打罵耶又作是念此惡罵等於我無苦
易可忍受如佛教比丘若鐵鋸解身尚應
忍受何況罵耶又此行者常厭生死若得
毀罵則證驗明了轉増厭離捨惡行善又
是人知不忍辱後受苦報作如是念寧
受輕罵勿墮地獄又是人深懷慚愧我爲
大人世尊弟子修行道者云何當起所不
應作身口業耶又聞行忍菩薩及帝釋等
所得忍力是故能忍
　　無明品第一百二十七
論者言隨逐假名名爲無明如説凡夫隨
我音聲是中實無我無我所但諸法和合假
名爲人凡夫不能分別故生我心我心生
即是無明問曰經中佛説不知過去世等
名爲無明何故但説我心是耶答曰是過
去等中多人錯謬故説是中不知名爲無
明又經中解明名義謂有所知故名爲明
知何等法謂色陰無常如實知無常受想
行識陰無常如實知無常與明相違名爲
無明然則不明如實故名無明問曰若不
明如實名無明者木石等法應名無明
以不明如實故答曰不然木石無心不能
分別過去世等無明能分別故不同木石
問曰無明名無法如人目不見色無不見
法是故但明無故名爲無明無別法也答
曰不然若無無明於五陰中妄計有人
及瓦石中生金想者名爲何等故知邪分
別性名無明非明無故名無明也又從
無明因縁有諸行等相續生若無法者云何
能生問曰若非明名無明者今但除明一
切諸法盡是無明是故不以一法名爲無
明答曰是無明自相中説不説餘法如言
不善即説不善體不説無記無明亦爾
又雖禀人形無人行故説名非人如是
此明雖有分別不能實知故説無明木
石不爾問曰若説無色無對無漏無爲皆
是餘説無明何故不如是耶答曰或有此
理不善等中則不如是問曰有人言但以
明無故名無明如室無光明則名爲闇
答曰世間有二種語或明無故説名無明
或邪明故説名無明明無故説無明者如
世間言盲不見色聾不聞聲邪明故説無
明者如夜見杌樹生人想見人生杌樹
想又若人不能實知是事故名不知又邪
心名煩惱是諸行因縁阿羅漢斷故無有
無明因縁諸行若非明名無明者今阿羅
漢無佛法中明應名無明若有無明非阿
羅漢當知別有無明體性邪心是也是邪
是無明分爲一切煩惱所以者何一切煩惱
皆邪行故又一切煩惱覆蔽人心皆爲盲
冥如説貪欲不見法貪欲不見福能受
此貪者皆名爲盲冥恚癡亦如是又從一
切煩惱生諸行而經中説從無明生行故
知一切煩惱皆名無明又不見空者常有
無明但垢無明是諸行因縁又邪明故説
無明未見空者常是邪明故知無明分爲
一切煩惱問曰無明云何生答曰若聞
思邪因則無明生如有陀羅驃有有分者
有精神諸法不念念滅無有後身音聲
及神是常草木等有心欲成如是等邪
執則無明生或從邪因故無明生謂親近
惡友聽聞邪法邪念邪行是四邪因故無明
生又生餘煩惱因縁皆是生無明因又從
無明因故無明生如從麥生麥從稻生稻
如是隨計衆生則無明生又經中説從
邪念因縁則無明生邪念即是無明別名謂
見有人先生人念後明了故名爲無明
是二先後相助相生如從樹生果從果生
樹問曰無明有何等過答曰一切衰惱皆
由無明所以者何從無明生貪等煩惱從
煩惱起不善業從業受身受身因縁得
種種衰惱如經中説謂無明所覆愛結所
繋受諸有身又師子吼經中説諸取皆以
無明爲本又偈説所有諸惡處若今世
後世皆無明爲本故從貪欲起一切煩惱
過皆由無明有以從無明生一切煩惱
故凡夫以無明故受五陰不淨無常苦
空無我何有智者受此諸苦又正思惟故
能捨五陰如經中説若知我心是邪顛倒
則不復生故知以無明因縁故縛明因縁
故解又世間衆生以無明力故貪求少味
不見多過如蛾投火如魚呑鉤衆生亦
爾現貪少味不顧多過又外道經典所生
邪見説無罪福等皆是無明又諸惡道皆
因不善不善皆是無明又邪見起業多墮
地獄邪見皆由無明故生又佛爲世尊一
切智人三界大師眞淨行者及聖弟子等諸
外道輩不能別知如眞寶珠盲者棄之此
皆無明過也又一切衆生所有衰惱敗壞等
事皆由無明一切利益成就増長皆由於
明若増長無明究竟必墮阿鼻地獄如
劫初人不知味是虚妄而生貪著故失色
力壽命等事當知皆由無明忘失諸利又
此無明但眞智斷貪等不爾又貪心中無
恚恚心中無貪無明在一切心中及不修
慧人無明常在心中又諸煩惱中無明最強
如經中説無明罪重亦難除解又無明是十
二因縁根本若無無明則諸業不集不成
何以知之諸阿羅漢無衆生相無無明故
諸業不能集成業不集故識等諸分不能
復生故知無明是諸苦本又現見貪著此
不淨身亦於無常中生常想猶若空捲
以誑小兒亦如幻師能現前誑人令見土
爲金又俗言愚人現以罪加而可以言誑
世間亦爾眼見不淨而爲其所誑又諸心
法念念盡滅取相故生色滅盡已癡故取
相於聲等中亦復如是是故難解此皆無
明之過問曰多無明人有何等相答曰是
人於畏處不畏憙處不憙憎惡善人愛
樂惡人倒取人意常憙反戻堅執邪事少
於慚愧不顧嫌疑不能悦彼亦自難悦
不能親附亦難親近愚騃無識好弊垢
衣樂處黒闇及不淨處自大自貴憙輕蔑
人不以道理自顯功徳過不知過利不
識利不好淨潔亦無威儀拙於語言常
憙恚恨僻取他教而深貪著學誦難得既
得易失設有所得不能解義設有所解
則復邪僻如是等相皆由無明故知無明
有無量過是故應斷問曰當云何斷答曰
善修眞智則無明斷問曰知陰界等亦名
眞智經中何故説無明藥者若因縁若因縁
觀答曰諸外道輩多於因物中謬因中
謬故説自在天等爲世間因物中謬故説
有陀羅驃有有分等觀因縁法此二則斷
問曰因縁名無明藥何故二種説耶答曰
欲攝餘智故若觀陰界入等亦破無明但
重無明名邪見邪見以因縁斷故二種説
貪恚亦如是又世間多於瓶等名字中謬
如聞瓶名則心生疑爲色等是瓶爲離
色更有瓶耶如是爲五陰是人爲離五
陰更有人耶若心決定則墮二邊所謂斷
常身即是神異身異神亦如是若人知瓶
從衆縁生因色香味觸成如是色等諸陰
爲人能如是知則能捨離從名生癡是名
字能覆諸法實義如天問經説名勝一切法
更無能過者是名字一法諸法皆隨又説
見世間集則滅無見見世間滅則滅有見
又説諸行相續故説五陰生死此皆無明過
患觀因縁則滅又經中説若人見因縁是
人即見法若見法即見佛如是若人能斷
從名生癡是人則實見佛不隨他教是故
以正智故則無明盡正知因縁法故能得
正智又略説八萬四千法藏中所有智慧皆
除無明以無明是一切煩惱根本亦助一
切煩惱故如是因縁則無明斷
成實論卷第九

成實論卷第十
　　訶梨跋摩造
　　姚秦三藏鳩摩羅什譯
　　憍慢品第一百二十八
問曰已説三煩惱是生死根本爲更有不
答曰有名爲慢問曰云何爲慢答曰以
邪心自高名慢是慢多種若於卑自高名
慢於等計等亦名爲慢以此中有取相
我心過故於等自高名爲大慢於勝自高
是名慢慢於五陰中取我相名爲我慢
我慢二種示相不示相示相是凡夫我慢謂
見色是我見有色是我見我中色見色中
我乃至識亦如是示是二十分故名示相
不示相是學人我慢如長老差摩伽説不
説色是我不説受想行識是我但五陰中
有我慢我欲我使未斷未盡是名我慢若
未得須陀洹等諸果功徳自謂爲得名増
上慢問曰若未得何故生得心耶答曰於
習禪中得少味故能遮結使不行於心
中故生此慢又聞思慧力常近善師樂
遠離行少知五陰相故生須陀洹等果想
名増上慢問曰増上慢有何等咎答曰後
當憂惱如經中説若比丘言我斷疑得道
即應現前説甚深因縁出世間法若是比丘
實不得道聞是法時則生悔惱故應勤
斷此増上慢又増上慢人諸佛世尊有大
慈悲猶尚捨遠不爲説法是故應斷又増
上慢人住邪法故無實功徳猶如賈客
深入大海而貪僞珠是人亦爾入佛法
海得少禪悦謂爲眞道而生貪著又増上
慢人後老死時不任受道故當勤求眞實
智慧又増上慢人自失己利亦増益愚癡
以實未得想謂得故是故不應自誑其身
當速棄捨若於大勝人謂少不如名不
如慢是人自高亦自下身若人無徳自高名
爲邪慢又以惡法自高亦名邪慢若於善
人及所尊中不肯禮敬名爲傲慢如是等
名爲憍慢相問曰慢云何生答曰不知諸
陰實相則憍慢生如經中説若人以無常
色自念是上是中是下是人正以不知如
實相故乃至識亦如是若知陰相則無憍
慢又善修身念則無憍慢如牛恃角則
爲暴慢若去其角則不能也身爲不淨九
孔流惡何有智者恃此自高以如是等
念身因縁則無憍慢又智者知一切衆生若
貧若富若貴若賤皆以骨肉筋脈五臟糞穢
合而成身倶有生老病死憂悲苦惱亦有
貪恚等諸煩惱罪福等諸業及地獄等諸惡
道分云何當起憍慢又見内外心從因
縁生知念念滅則無憍慢又善修空心
則無憍慢所以者何隨逐相故則憍慢生
若無相者何處起慢又智慧者若實有戒
等功徳則不生慢所以者何戒等功徳皆
爲盡此諸煩惱故若無功徳何有智者
於無事中而起憍慢又觀無常等相則滅
憍慢何有智者以無常苦不淨之物而爲
憍慢問曰憍慢有何等過答曰從慢有身
從身生一切苦如經中佛説若我弟子不
能如實知慢相者我與受記當生某
處以有餘慢不斷故又一切煩惱皆隨取
相我是相中之大故知從慢有身又此憍
慢即是癡分所以者何以眼見色謂我能
見又此憍慢生不以道理所以者何一切
世間皆無常苦無我云何以此而生憍慢是
故於貪恚癡最無道理又從慢起業亦利
亦重以貪著深故從貪起業不能如是
又憍慢力故貪等熾盛即此貪得種姓等慢
則増長熾盛又我慢因縁生卑賤家亦於
師子虎狼中生從此因縁則墮地獄憍慢
有如是等無量過咎問曰云何名多憍慢
相答曰是人所執堅固難可與語無恭敬
心少於怖畏喜自在行自大難教所有薄
少自以爲多喜輕蔑人此過難除故有
智者所不應行此慢爲破一切功徳故
生
　　疑品第一百二十九
論者言疑名於實法中心不決定謂有解
脱耶無解脱耶有善不善耶無耶有三
寶耶無耶是名爲疑問曰若於樹杌生
疑杌耶人耶於土塊生疑塊耶鴿耶於
蜂生疑蜂耶閻浮果耶於蛇生疑蛇耶繩
耶於野馬生疑光耶水耶如是等疑因眼
識生於聲生疑孔雀聲耶爲人作耶於
香生疑憂鉢香耶爲和香耶於味生疑
爲肉味耶似肉味耶於觸生疑爲生繒
耶爲熟繒耶意識則種種生疑如疑是法
有陀羅驃耶但求那耶有神耶無神耶
如是等是疑不耶答曰若杌人等中疑則非
煩惱此不能爲後身因縁以漏盡人亦起
此故問曰是疑云何生答曰若見聞知二
種法故疑生所以者何先見二種立物一
杌二人於後遙見與人等物則生疑杌耶
人耶土等亦爾二種聞者若聞説有罪福
後世亦聞説無是故生疑二種知者如天
大雨而溝渠漫溢若堰水時渠亦漫溢如
天欲雨蟻子運卵若人發掘亦移卵去
如孔雀鳴人亦能作實事可見如瓶不實
事亦可見如旋火輪實事不可見如樹根
地下水非實事亦不可見如第二頭第三
手如是等二種見聞知法故生疑又不審
見故疑生如遠等八因縁又二信故疑生
如有人言有後世有人言無倶信二人
是故疑生又於此可疑事中乃至不見異
相是故疑生若見異相此疑則無問曰云
何名見異相答曰見聞知決定故則無有
疑於佛法中隨以身證法實相時畢竟
無疑如菩薩坐道場時説精進婆羅門得
深法現前見知諸縁盡疑網即斷滅又若得
有道理慧此疑則斷如智者聞行因縁識
即決定知生死無始如是等問曰疑有何
過答曰若多疑者一切世間出世間事皆不
能成所以者何疑人不能起發事業若發
則劣故不能成又經中説疑是心之栽蘗
猶如荒田多栽蘗故異草尚不得生況稻
穀等心亦如是爲疑根所壞於邪事中
尚不能定況能正定又佛説疑名闇聚闇
聚三種過去闇聚未來闇聚現在闇聚此闇
聚是諸我見生處又此人設得定心則是邪
定若離佛法則無能爲説正定者又多衆
生懷疑至死如説阿咤伽等五通仙人亦
抱疑而死又此疑者若爲施等福徳或無
果報或少得報所以者何是諸福業皆從心
起是人心常爲疑所濁故無善福又經中
説疑心布施於邊地受報所以者何是多
疑者不能一心隨時手與不能種種生恭
敬心故於邊地受少果報如波耶綏等小
王問曰無此疑也所以者何疑名心數
法諸心數法念念生滅若是非疑若非亦非
疑一心不得有是有非故知無也答曰
我不説念念中有疑不決定心相續名疑
爾時心不決了是杌是人是相續心以不
信故濁亦以邪見故不信疑時或有或無
是不信二種一從疑生二從邪見生從疑
生則輕從邪見生則重信亦二種一從正
見生二從聞生從正見生信則堅固從
聞生者不能如是
　　身見品第一百三十
五陰中我心名爲身見實無我故説縁五
陰五陰名身於中生見名爲身見於無我
中而取我相故名爲見問曰於五陰中
作我名字有何咎耶如瓶等物各自有
相是中無過我亦如是又若説離陰
有我是應有咎答曰雖不離陰説我
是亦有過所以者何諸外道輩説我是常
以今世起業後受報故若如是説五陰應
即是常又説我者以我爲一然則五陰即
應是一是名爲過又我即是過所以者何
以我心故有我所有我所故起貪恚等一
切煩惱故知我心是煩惱生處又此人雖不
離陰説我以取陰相故不行於空不行
於空故生煩惱從煩惱生業從業生苦
如是生死相續不斷又是人以計我故尚
不能得麁分別身頭目手足況能分別諸
陰以受我一我常故若不分別何能入空
又若見我則畏泥洹以我當無故如經中
説凡夫聞空無我生大怖畏以我當無故
都無所得如是凡夫乃至貪求癩野干身
不用泥洹若得空智則不復畏也如憂
波斯那經説清淨持戒人善修八聖道命
終時心喜猶如破毒器又若説有我即墮
邪見若我是常則苦樂不變若不變則無
罪福若我無常則無後世自然解脱亦無罪
福故知身見是重罪也又身見者名爲甚癡
一切凡夫皆以身見亂心深著有故往來
生死若見無我往來則斷問曰若五陰無
我衆生何故於中生我心耶答曰若聞人
天男女名相想分別故則生我心亦以非
因似因故生我心所謂若無我者誰受苦
樂威儀語言起罪福等受果報耶又於
無始生死久集我相則成其使如瓶等相
故生我心又於諸受陰中我心生非不受
中故謂生我心處此中有我所以者何
不一切處生我心故又以愚癡故生我心
猶如盲人得瓦石等生金玉想又是人未
得分別空智癡故見我如於幻夢乾闥
婆城火輪等中而生有想問曰現見色身髮
毛爪等諸分各異云何智者以之爲我答
曰有人見神如麥如芥子等住於心中婆
羅門神白刹利神黄違舍神赤首陀羅神黒
又韋陀中説冥初時大丈夫神色如日光若
人知此能度生死更無餘道小人則小大
人則大住身窟中有坐禪人得光明相
見身中神如淨珠中縷如是等人計色爲
我麁思惟者説受是我以木石等中無受
故可知受即是我中思惟者説想是我以
苦樂雖過猶有想我心故細思惟者説行爲
我以瓶等想雖過猶有思我心故深細思
者説識爲我知思亦麁是思雖過猶故有
識我心故又於五陰中生我心是人不能
分別受等諸陰於色心中合生我想如
於色等四法總生瓶想以色等差別有
二十分見色是我所以者何色是我了法
受等所依此諸受等繋在於色故謂色爲
我有人見色住受等中受等是不了法故
色所依止如虚空不了故地等依止如是
二十分皆由癡生問曰眼等中何故不説
我分答曰亦有如經中説若人説眼是
我是則不然所以者何眼是生滅若眼是
我我則生滅又眼等各各相別若説眼是
我耳等非我是則不然若耳等復是則一
人多我色等中有差別故可得説色是我
而非受等問曰若説無我亦是邪見此事
云何答曰有二諦若説第一義諦有我是
爲身見若説世諦無我是爲邪見若説世
諦故有我第一義諦故無我是爲正見又第
一義諦故説無世諦故説有不墮見中如
是有無二言皆通如虎㗖子若急則傷若
緩則失如是若定説我則墮身見定説無
我則墮邪見又過與不及二倶有過若定
説無是則爲過若定説有我是名不及故
經中説應捨二邊若第一義諦故説無
世諦故説有名捨二邊行於中道又佛法
名不可諍勝若説第一義諦故無則智者
不勝若説世諦故有則凡夫不諍又佛法
名清淨中道非常非斷第一義諦無故非常
世諦有故非斷問曰若法第一義諦故無便
應是無何爲復説世諦故有答曰一切世
間所有言説謂業及業報若縛若解等皆
從癡生所以者何是五陰空如幻如炎
相續生故欲度凡夫故隨順説有若不説
者凡夫迷悶若墮斷滅若不説諸陰則不
可化以罪福等業若縛若解皆不能成若
破此癡語則自能入空爾時無諸邪見是
故後説第一義諦如初教觀身破男女相
故次以髮毛爪等分別身相但有五陰後
以空相滅五陰相滅五陰相名第一義諦
又若説世諦故有則不須復説第一義無
又經中説若知諸法無自體性則能入空
故知五陰亦無又第一義空經中説眼等以
第一義諦故無世諦故有大空經中説若言
是老死若言是人老死若外道言身即是
神若言身異神異是事義一而名異若言
身即是神身異神異是非梵行者若遮是
人老死即説無我若遮是老死即破老死
乃至無明故知第一義中無老死等言生縁
老死皆以世諦故説是名中道又羅陀經
中説佛語羅陀色散壞破裂令滅不現乃
至識亦如是如石壁等以不實故可令
不現諸陰不現亦以第一義無故隨諸陰
相在則我心不畢竟斷以因縁不滅故如
樹雖剪伐焚燒乃至灰炭樹想猶隨若此
灰炭風吹水漂樹想乃滅如是若破裂散壞
滅五陰相爾時乃名空相具足又如經説
羅陀汝破裂散壞分析衆生令不現在是
經中説五陰無常衆生空無先經中説五陰
散滅是爲法空
　　邊見品第一百三十一
若説諸法或斷或常是名邊見有論師言
若人説我若斷若常是名邊見非一切法
所以者何現見外物有斷滅故經中説有
見名常無見名斷又身即是神名爲斷見
身異神異是名常見又死後不作名曰斷
見死後還作名爲常見死後亦作亦不作是
中所有作者名常所不作者名斷非作
非不作亦如是問曰是第四不應名見
答曰是人於世諦中亦無人法故名爲見
常無常邊無邊等四句亦如是又經中説六
觸入盡滅有異餘即爲常無異餘即名
斷又若見我先作後當更作是名常見
我先不作後不更作是爲斷見又邪見經
説人身七分地水火風苦樂壽命若其死時
四大歸本根歸虚空又説以刀輪害衆
生積爲肉聚無殺生罪是名斷見及梵網
經中説斷見相若言有後世作者即是受
者是名常見問曰斷常見云何生答曰隨
以何因縁説死後還作是因縁故生常邊
見隨以何因縁説死後不作是因縁故
生斷滅見問曰此見云何斷答曰正修習
空則無我見我見無故則無二邊如炎摩
伽經中説若一一陰非人和合陰亦非人
離陰亦非人現在如是不可得云何當説
阿羅漢死後不作故知人不可得人不可得
故我見及斷常見亦無又見諸法從衆縁
生則無二邊又如説見世間集則滅無
見見世間滅則滅有見又行中道故則滅
二邊所以者何見諸法相續生則滅斷見
見念念滅則滅常見又説五陰非即是
人亦不離陰是人故知非常非斷能得
異身故不得爲一倶是衆生故不得爲
異又五陰相續故有衆生生死是中不得
言即以是相續異故亦不得言異以相
續中可説一故又從此陰彼陰異故不
得言常從自相續因縁力生故不得言
斷
　　邪見品第一百三十二
若實有法而生無心是名邪見如言無四
諦三寶等經中説邪見謂無施無祠無燒
無善無惡無善惡業報無今世無後世
無父母無衆生受生世間無阿羅漢正行
正至自明了證此世後世知我生盡梵行
已成所作已辦從此身已更無餘身者施
名爲利他故與祠名以韋陀語言因天故
祠燒名於天祠中燒蘇等物善名能得
愛果三種善業惡名得不愛果三種惡業
善惡業報名今世善惡名等及天身等後世
報今世名現在後世名未來父母名能生
衆生受生名從今世至後世阿羅漢名
盡煩惱者謂無此事故名邪見又衆生垢
淨有知見無知見皆無因縁又無力無勇
及此果等名爲邪見取要言之所有倒心
皆名邪見如無常常想苦爲樂想不淨淨
想無我我想非勝勝想勝非勝想淨道非
淨想非淨道淨想無中有想有中無想
如是等諸顛倒心謂阿毘曇中五見梵網經
中六十二見皆名邪見問曰是邪見云何生
答曰以癡故生染著非因以因故邪見生
又以染著樂因故説無苦又失空道故
説無苦以無受苦者故若説世間萬物
無因無縁或説因自在等不因於愛是
名無集隨以何因縁説無泥洹或異説
泥洹是名無滅若無泥洹道何所至耶
或説更有異解脱道謂斷食等是名無道
無佛者是人言諸法無量云何一人能盡知
耶或生是念佛爲人中之尊以無人故
當知無佛無煩惱盡故名無法無有正
行得此法者故曰無僧以布施現果不
可得故謂無布施又有經書説無布
施比知亦不決定世間有好布施者而
更貧窮有慳貪者而得富貴以是等因故
説無施無祠無燒亦如是若火燒物爲
灰是中有何等果無善惡無善惡業報
者言若神是常則無善惡若神無常則無後
世無後世故則無善惡無善惡業報無今
世者分析諸法終歸都無無後世者隨以
死後不作因縁故謂無後世無父母者亦
以分分析之令盡又説如因糞生虫糞
非虫父母又頭等身分非即父母身分又
諸法念念滅故以何爲父母耶無衆生受
生者衆生法無故今世尚無況能受身又
思惟言是衆生爲是身耶爲非身耶若是
身者眼見此身埋則爲土燒則成灰虫食
爲糞故無受生非身則有二種若心若離
心若是心者心法生滅念念不住況至後
身若離心則不計我於他心中尚不計
我況無心處是故無受生者無阿羅漢
者是人見一切人飢則求食寒則求温熱
則求涼毀害則瞋敬養則喜故無有能盡
煩惱者又經書或説無阿羅漢隨逐此經
故生是見垢淨等無因縁者是人見此垢
法自然而生又有垢者即體是垢故説無
因知見無知見亦如是無力無勇者見一
切衆生皆假因縁或有言由自在天能有
所作又見衆生屬業因縁不自在故説無
力無勇及此果無常常想者隨以何因縁
破念念滅以是因縁故生常見又説諸法
滅時還爲微塵或言還歸本性又諸法雖
滅以憶想故能受苦樂則生常想又説
神是常音聲亦常以是等縁故生常想苦
謂樂者隨以何因縁説言有樂如先三受
品中説以是因縁故生樂想不淨淨想者
以染著身故眼見不淨而生淨想或作
是念我得人根見此人身不淨更有衆
生以之爲淨如是等縁故生淨想無我我
想者見陰相續生而取一相以之爲我
又如先生身見因縁以是因縁故生我想
非勝勝想者是人於富蘭那等外道師中
而生勝想又梵王自説我是大梵天王造萬
物者如是等有人言若人具足受五欲樂
是名勝法又言若人離欲入初禪乃至四
禪是最勝法又説世間現見衆生中婆羅
門爲尊非現見衆生中天爲最尊是非勝
勝想勝非勝想者一切衆生中佛爲最勝有
人於中不生勝想作如是言是刹利種又
學道日淺又謂佛法言不巧妙文辭煩重不
如韋陀此不名勝衆僧中有四品人是
故不勝如是等勝中生非勝想非淨道
中淨道想者若人言以灰水等洗令人清
淨又説生死盡訖名清淨道又但貪著持
戒梵行供養天等亦説由自在天故得清
淨或説苦行本業盡故名清淨道又斷
葷辛及蘇酪等故得清淨又淨洗浴以
韋陀語呪然後飮食名清淨道以如是
等種種邪道而得解脱不以八直爲清
淨道有中生無想者若法世諦中有亦説
爲無無中生有想者若説有陀羅驃有
有分者亦説有數量等求那亦説總相別相
及集亦説世性等無物爲有如是等因縁
生顛倒心皆名邪見於此邪見中別四種
見餘殘重者皆名邪見問曰是邪見云何
斷答曰經中佛説正見能消邪見問曰
正見云何生答曰若見聞比知正決定故則
正見生又善修正定則正見生如經説攝
心能如實知非散心也問曰是邪見有何
等過答曰一切過咎及諸衰惱皆由邪見
此人謂無罪福及善惡業報故現在無諸
好事況未來世如是破善惡人名斷善根
決定當墮阿鼻地獄如阿毘曇六足中説
殺是人罪輕殺虫蟻又此邪見人汚染世
間爲多減損衆生故生如毒樹生爲惱
害故又此人所起身口意業皆爲惡報如
經中説邪見人所起身口意業欲瞋思念
皆爲惡報如種苦瓠拘賒毒枝必害蔓
陀樹種是中所有地種水火風種皆爲苦味
以種苦故如是邪見人諸餘心心數法以
邪見故皆得惡報是故此人雖有施等
終無好果以先爲邪見心所壞故是人所
作不善皆是増上以久集惡心故又以
戒法故能制非法是人無善惡故無所
禁忌深爲放逸行不善法定破慚愧二種
白法與畜生無異又若人言無善惡是人
心中常懷不善又是人無有能受善法因
縁所以者何是人不能親近善人不聞
善法惡心易起善心難生以易起惡故無
善因縁如是漸積則斷善根又此邪見
人名在難處如地獄衆生不任得道如
此人雖生中國具足六根能別好醜亦不
任得道又此邪見人無惡不造不忌輕重
又少作不善亦墮地獄以重罪心起是業
故如業品中解地獄業以是因縁此人所
作皆爲地獄又此人不能盡罪惡業以不
善法常在心故又此人展轉地獄難得解
脱所以者何斷善根人若善根未相續間
終不脱地獄是人邪見在心中故善根
云何得相續耶又邪見人名不可治猶如
病人死相已現雖有良醫不能復治是人
亦爾無餘善故乃至諸佛亦不能治是故
必墮阿鼻地獄
　　二取品第一百三十三
於非實事中生決定心但是事實餘皆妄
語是名見取及先説非勝法中定生勝想
亦名見取問曰見取有何過答曰是人得
少功徳自以爲足又是人唐勞其功所以
者何是人於非善事中生妙善想勤加精
進以是因縁後則心悔又是人爲智者所
笑以非勝中生勝想故又若人非勝謂
勝是愚癡相猶如盲人於瓦礫中生金銀
想爲有目者之所輕笑見取有如是等
過若人捨智以洗浴等戒望得清淨名
爲戒取問曰不以戒故得清淨耶答曰
以智慧得清淨戒爲智慧根本問曰戒取
有何過答曰所説見取之過以下事爲
足等皆是此過又戒取因縁唐受諸苦謂
受寒熱臥灰土木刺棘等上投淵赴火自
墜高等後世亦受劇苦果報如經中説持
牛戒若成則還爲牛若不能成則墮地獄
又此人從冥入冥以受此法現世得苦後
亦苦故又此人得深重罪所以者何以非
法爲法毀壞眞法亦謗行正法者令多衆
生背眞淨法墮罪中故積集大罪故受阿
鼻地獄果報寧止不行勿行邪道所以者
何若本不行易令行道邪行敗心故難入
道又雖是怨賊不能令人衰惱如生邪
見所以者何怨賊不能汚人如隨逐邪
見受外道所行種種邪戒裸形無恥灰土
塗身拔髮等故又此邪見人皆失世間一
切利樂現在失五欲樂後失生善處樂及
泥洹樂若人求樂得苦求解得縛不名
狂耶所以者何以施一飡因縁可得生
天此人行邪行故雖施身命無所利
益
　　隨煩惱品第一百三十四
心重欲眠名睡心攝離覺名眠心散諸塵
名掉心懷憂結名悔所謂不應作而作
應作而不作曲心詐善名諂諂心事成名
誑自作惡不羞名無慚衆中爲惡不羞
不戁名無愧心隨不善名放逸實無功
徳示相令人謂有名詐現奇特爲利養
故口悦人意名羅波那欲得他物表欲
得相如言此物好等名爲現相若爲呰
毀此人故稱讃餘人如言汝父精進汝不
及也名爲憿切若以施求施言是施物
從某邊得如是等名以利求利若人有
喜睡病名單致利若得好處行道因縁具
足而常愁憂名爲不喜若人頻申身不調
適爲睡眠因縁名爲頻申若人不知調適
飮食多少名初不調若不堪精進名爲
退心若諸尊長有所言説不敬不畏名不
敬肅喜樂惡人名樂惡友如是等名隨煩
惱從煩惱生故
　　不善根品第一百三十五
三不善根謂貪恚癡問曰憍慢等亦應是不
善根何故但説三耶答曰一切煩惱皆是
三種煩惱分慢等是癡分故不別説又
三種煩惱多在衆生心中慢等不爾又一
切未離欲者乃至蚊蟻是三煩惱皆在心中
憍慢等不如是又貪是瞋不善根違失所
貪則隨生瞋癡爲二本所以者何若人無
癡則不貪瞋又經中説十不善業有三種
從貪瞋癡生不説從慢等生又有三種
受更無第四是三受中三煩惱使若別有
慢等於何受中使是事實不可説當知
此三是諸煩惱本問曰何故樂受中貪使
對曰現見此中生故如經中説人得樂觸
生喜若觸則不喜是人於諸受中集滅味
過出不如實知故不苦不樂受中無明使
使所以者何是人於無色界繋諸陰相續
不如實知故則於是中生寂滅想若解
脱想若不苦不樂想若我想是故説不苦不
樂中癡生問曰是諸使爲法中使衆生
中使耶答曰因法生衆生心隨衆生心則
受諸受隨諸受貪等煩惱使故知因法生
使而使衆生何以知之若衆生未斷此使
則此使使若斷則不復使若法中使法常有
故使應常使常不應斷又非衆生數亦應
有使若然者若以人使故壁等有使以
人識故壁等亦應有識是事實無然則無
阿羅漢餘人使故有使問曰是使未斷則
使斷則不使答曰二種使使一縁使二相
應使是使若斷若不斷即是縁及相應何故
説斷則不使若爾更應説第三使相以不
可説故當知無也又使能縁異地而不
使故知但衆生中使非法中也問曰二
種使使一縁使二相應使是衆生諸使非縁
非相應云何當使答曰是事先答諸使因
法生而使衆生如阿毘曇身中説欲界衆生
幾使使等若不使衆生云何有如是問
問曰若使使衆生經中説樂受中貪使此
則相違答曰是不盡語應言樂受中生貪
而使衆生問曰是貪亦因色等生此中何
故但説因樂受生答曰以憶想分別歡喜
等故貪生非但從色等生問曰因苦受
亦生貪如説樂者不求苦者多求何故但
説從樂受生答曰不以苦受故貪生是
人爲苦所惱故於樂受中生貪問曰不苦
不樂受中亦貪使使何故但説樂受中耶答
曰是人以不苦不樂受爲樂故貪生故説
樂受中貪使以此三受中三煩惱使故但説
三
　　雜煩惱品第一百三十六
問曰經中説三漏欲漏有漏無明漏何者
是答曰欲界中除無明餘一切煩惱名爲
欲漏色無色界有漏亦如是三界無明名無
明漏問曰諸漏云何増長答曰以下中上
法故漸次増長又得色等勝縁故諸漏増
長問曰是三漏云何説爲七漏答曰實漏
有二種見諦斷是諸漏根本思惟斷是諸漏
果五助漏因縁合説爲七即此煩惱佛隨
義故説三漏四流四縛四取四結等問曰四
流欲流有流見流無明流何者是答曰除
見及無明餘欲界一切煩惱是名欲流色
無色界有流亦如是諸見名見流無明名
無明流問曰流中何故別説見流漏中不
説耶答曰外道多爲見所漂流是故流中
別説以能漂沒故名爲流能繋三有故名
爲縛問曰四取欲取見取戒取我語取何者
是答曰無我故但取是語名我語取若人
有我見即生二邊是我若常若無常若定
言無常則取五欲以無後世故染著現
在樂若定言常鈍根者則取持戒望後世
樂小利根者作如是念若神是常則苦樂
不變則無罪福故起邪見如是但因我語
故生四取問曰四結貪嫉身結瞋恚身結
戒取身結貪著是實取身結何者是答曰
貪嫉他物他人不與則生瞋心以鞭杖等
取是在家人鬪諍根本亦名隨樂邊若人
持戒欲以此戒而得清淨即謂是實餘妄
語是見則隨是出家人諍訟根本亦名隨苦
邊五陰名身是四結要須身口成故名爲
身結又有人言是四法能繋縛生死故名爲
結問曰五蓋貪欲瞋恚睡眠掉悔疑是事
云何答曰人貪著諸欲故瞋恚隨逐如經
中説從愛生恚及嫉妬等煩惱鞭杖等惡業
皆以貪欲故生是人身心爲貪恚所壞多
事疲勞則欲睡眠是人睡眠小息貪恚還來
散亂其心不得禪定心隨外縁故生掉
戲不淨業人心常憂悔以散心悔心故心常
生疑有解脱不如王子語阿夷羅曰沙彌
問曰何故名蓋答曰貪欲瞋恚能覆戒品
掉悔能覆定品睡眠能覆慧品有人爲除
此蓋故説是善是不善是人於中生疑爲
有爲無此疑成故能覆三品是五蓋三法
力強故獨名爲蓋二蓋力薄故二法合成又
此二蓋生因縁倶是故合説睡眠因縁五法
謂單致利不喜頻申食不調心退沒掉悔因
縁四法謂親里覺國土覺不死覺憶念先
所戲樂言笑是名生因藥亦同故睡眠以
慧爲藥掉悔以定爲藥覆亦同故二合爲
蓋此五法或是蓋或非蓋欲界繋不善名爲
蓋餘不名蓋五下分結貪欲瞋恚戒取
以墮下故名爲下分如持牛戒成則爲
牛不成則入地獄礙障離欲身見是四
根本是名爲五又以貪恚故不出欲界身
見不出我心戒取不出下法疑不出凡
夫又貪欲瞋恚故不過欲界若過還爲所
牽餘三不過凡夫故名下分五上分者
掉戲壞禪定故心不寂滅是掉戲隨取相
憍慢故生是取相心從無明生故有色
染無色染此五結學人以之爲上行故
名上分是五結於學心中説不爲凡夫
問曰掉戲何故於色無色界説名爲結欲
界中不説耶答曰彼中無麁煩惱故掉戲
明了又此掉戲於壞定有力故説爲結斷
此上分則得解脱有人色無色中生解脱
想爲遮此故説有上結五慳者住處慳家
慳施慳稱讃慳法慳住處慳者獨我住此不
用餘人家慳者獨我入出此家不用餘
人設有餘人我於中勝施慳者我於此
中獨得布施勿與餘人設有餘人勿令
過我稱讃慳者獨稱讃我勿讃餘人
設讃餘人亦勿令勝我法慳者獨我知
十二部經義又知深義祕而不説問曰
是五慳有何等過答曰是住處等多人共
有是人既捨自家於共有中更生慳悋
是弊煩惱又此人於解脱中終無有分所
以者何是人於共有法尚不能捨何況能
捨自五陰耶又此人墮餓鬼等諸惡處生
又此人以利養覆心則生憍慢輕餘善人
故墮地獄又壞他施故若得人身則爲
貧窮又以慳心斷施者功徳受者施物故
得重罪若慳悋法得盲等罪所謂生盲及
多惡中生不得自在退失聖胎三世十
方諸佛怨賊往來生死常爲愚癡善人遠
離離善人故無惡不起惡名三種惡惡大
惡惡中惡惡名殺盜等大惡名自殺亦教
人殺自慳亦教人慳惡中惡名自悋法亦
教人悋法是人悋法令多人墮惡亦是滅
佛法道如經中説住處慳有五過未來善
比丘不欲令來已來則頻蹙不喜念欲令
去藏僧施物於僧施物生我所心家慳有
五過以貪著家故則與白衣共同憂喜
斷白衣爲福受者得施斷此二故即生此
家爲厠中鬼施慳有五過常乏資生破二
人利訾毀善人心常憂惱稱讃慳有五過
聞讃餘人心常擾濁於百千世常無淨心
呵毀善人自高己身卑下他人常被惡名
又一切慳總有斯過謂積聚多物畏怖大
衆多人憎惡心常擾濁身常孤煢生下賤
家如是無量是五慳過五心栽疑佛疑法
疑戒疑教化若有比丘爲佛及諸大人所
稱讃者是人則以惡口讒刺是名爲五疑
佛者作如是念佛爲大富蘭那等爲大耶
疑法者佛法爲勝違陀等爲勝耶疑戒
者佛所説戒爲勝鷄狗等戒爲勝耶疑教
化者阿那波那等教法爲能至泥洹不讒刺
者以瞋恚心無畏敬心侵惱善人是人以
此五法敗壞其心不任種諸善根故名心
栽問曰是人何故於佛等生疑答曰是人
不能多聞是故生疑若多聞者疑則薄少
此人愚癡無智不知分別佛法異法是故
生疑又此人於法不能得味是故生疑
又不聞不讀違陀等經聞人稱讃故生
貴心又是人世世邪疑偏多心常濁故於
佛等疑如佛侍者蘇那刹多羅又此人與
多邪見人共同事業故令生疑又此人讀
誦違伽陀和羅那等邪見經故壞正智慧
是故生疑又此人於諸法義喜生邪念
不能得造經者意是故生疑又此人始終
不能得自利功徳以此縁故於佛等生
疑五心縛若人不離身欲故貪著身不離
五欲故貪著欲又與在家出家人和合於
聖語義中心不喜樂得少利事自以爲足
是中四縛因貪欲起若人不離内身欲故
於外色等欲中生著是故樂與衆鬧和
合以樂憒鬧故於聖語義示寂滅法中心
不喜樂是故於持戒多聞及禪定等少利事
中自以爲足以貪著此少利事故亡
失大利智者不應貪著小事以妨大利是
人若離八難得人身難故應一心勤加精
進又凡夫法不可信也若離此具足因縁
或有餘縁終不復能得入聖道又不貪
小利則能得出家果報亦死時不悔亦能
自利利他又此人於功徳中尚不貪著何
況惡法故名正行又凡夫過咎所不能染
問曰何謂凡夫過耶答曰經中説凡夫應
二十種自折伏心應作是念我但形服異
俗空無所得我當以不善而死當墮大怖
畏海當之畏處不知無畏處亦不知道
不得禪定數受身苦難離八難怨賊常
隨諸道皆開未脱惡道常爲無量諸見所
縛於五逆罪未能防制無始生死未有
邊際不作不得罪福善惡不得相伐不
爲善法終無安隱所作善惡終不亡失
我當以不調至死是二十法所不能汚
又所應作者是人已作故心不悔若貪著
者則不能成在家及出家法是故不應
貪著小利七使問曰諸煩惱何故名使答
曰生死相續中常隨衆生故名爲使猶如
乳母常隨小兒如瘧病未脱如負債日息
如鼠毒未除如熱鐵黒相如穀子牙如
自要奴券如斷事證人如智慧漸積如業
常集如焔常續如是次第相續増長故名
爲使問曰是使爲心相應爲不相應答曰
心相應所以者何所説貪等使相是諸使相
與喜相應若喜心不相應是事不然是喜
若在樂受中名爲貪使又貪名染著心不
相應中無染著義故知諸使與心相應問
曰不然諸使非心相應所以者何經中説
小兒婬心尚無況能婬欲亦爲欲使所使
又説不思不分別亦有縁識住故又經中
説身見斷時諸使倶斷又聖道煩惱不得
一時是故聖道生心不相應使斷若不爾者
聖道何所斷耶又若無心不相應使凡夫學
人若在善心無記心時便應是阿羅漢又使
爲纒因從使生纒得纒則使熾盛故知
諸使非心相應又若人在善無記心亦名
有使若無心不相應使者何故名有使耶
故知諸使非心相應答曰不然汝言小兒
無欲亦有貪使是事不然小兒未得除貪
藥故貪欲未斷故爲貪使使如鬼病人
雖不發時亦名鬼病人所以者何以其未
得呪術藥草斷病法故亦如四日瘧病雖
二日不發亦名瘧病人亦如鼠毒未差除
故雷聲則發如是於何心中未得除使藥
故名爲不斷餘問亦以總答汝言不思
不分別亦有縁識住故者亦以未斷使
故汝言身見與使倶斷者汝以纒爲心相
應未生時亦斷使亦如是雖聖道時無亦
名爲斷以得相違法故汝言道與煩惱
不一時者亦以未斷故説言有汝言凡夫
學人若在善無記心應是阿羅漢者阿羅
漢已斷此人未斷故如人不受斷肉法雖
不食肉不名斷肉又有無明邪念邪思惟
等故所未斷煩惱則生阿羅漢無此因故
不同餘人又汝言得纒使則熾盛是事不
然諸煩惱以下中上法故熾盛非得纒故
汝言人在善無記心名有使者亦以未斷
故名有使以是等縁故知貪等諸使非不
相應八邪道邪見乃至邪定以不如實知
顛倒見故名爲邪見乃至邪定問曰正命邪
命不離身口業何故別説答曰邪命出家
人所難斷是故別説邪命者以諂誑等五
法能得利養故曰邪命取要言之諸出家
人所不應作資生之業謂王使販賣活病
等業及所不應取衆生錢穀等若取皆名
邪命又比尼所制以此自活皆名邪命如
經中説優婆塞不應五種販賣問曰何以
濟命答曰如法乞求以此活命不應邪命
所以者何以心不淨毀壞善法不任修道
故又行道者應作是念入佛法中爲行
道故不爲活命是故樂善法者應行淨
命又比丘應住比丘法中若行邪命非比
丘法
　　九結品第一百三十七
愛等九結問曰何故於諸見中別説二取
答曰戒取難免離故猶如浮木入洄澓中
難可得出是人亦爾作是念我以是持
戒當生天上爲此故受投淵赴火自墜
高等種種諸苦又世間人於戒取中不見
其過故佛説爲結又依此戒取能捨八直
聖道又此非正道非清淨道名隨苦邊又
戒取是出家人縛諸欲是在家人縛又戒取
者雖復種種行出家法空無所得又戒取
者今不得樂後受大苦如持牛戒成則爲
牛敗則墮地獄又因此戒取能謗正道及
行正道者又戒取是諸外道起憍慢處作
如是念我以是法能勝餘人又以戒取故
九十六種有差別法又戒取是麁見故多衆
生行智慧道微妙難見世間不知行之得
利又此見能牽人心故愚癡者多行此法
又此名重惡見以逆正道行非道故見取
者所以貪著邪法不能捨離是見取力又
以見取力故諸結堅固問曰帝釋問經中
何故但説天人有慳嫉二結答曰是二煩惱
最是鄙弊所以者何見他衆生飢渇苦惱
以慳心故不能矜濟見從他得亦生嫉
妬心懷惱熱以是因縁墮貧賤醜陋無威
徳處又釋提桓因是二結偏多數來惱心
故佛爲説又此二結是重罪因縁所以者何
因此二結起重惡業故又三毒中貪恚能
起重罪貪恚盛故起此二結又此二結能
惱男女又難捨離所以者何若深修善心
乃能永斷嫉妬深修布施然後盡斷慳心
以不見業報而能捨所重物是爲甚難
如人見子得勝己事心尚難喜況於怨賊
以此二結依憎愛故深難除斷以此等
縁故佛獨説
成實論卷第十

成實論卷第十一
　　訶梨跋摩造
　　姚秦三藏鳩摩羅什譯
　　雜問品第一百三十八
論者言一切煩惱多十使所攝是故當因十
使而造論十使者貪恚慢無明疑及五見問
曰十煩惱大地法所謂不信懈怠忘憶散心
無明邪方便邪念邪解戲調放逸是法常與
一切煩惱心倶此事云何答曰先已破相
應但心法一一生是故不然又此非道理何
以知之或有不善心與不善信倶或有不
善心而無信精進等亦如是故知非一切煩
惱心中有此十法又汝説睡掉在一切煩惱
心中是亦不然若心迷沒爾時應有睡不
應在調戲心中有如是等過問曰欲界
中具十煩惱色無色界除瞋餘殘一切是
事云何答曰彼中亦有嫉妬等何以知之
經中説有梵王語諸梵言汝等勿詣瞿曇
沙門汝但住此自得盡老死邊是名嫉妬
有嫉妬故亦應有瞋又經説梵王捉一比
丘手牽令出衆謂言比丘我亦不知四大
何處無餘盡滅如是以諂曲心誑諸梵衆
是名諂曲若言我是尊貴造萬物者是名
憍逸如是等彼間亦有有如是等惡煩惱
故當知亦有不善有論師言若貪父母及
和尚阿闍梨等是名善貪貪他物等名不
善貪不爲損益他人名無記貪瞋不善
法及惡知識等是名善瞋若瞋善法及瞋
衆生名不善瞋若瞋非衆生物名無記
瞋若依慢斷慢是名善慢輕他衆生名不
善慢無明等亦如是又論師言若善不名
煩惱問曰欲界身見説名無記所以者何
若身見是不善一切凡夫皆生我心不可
令盡墮地獄故説無記是事云何答曰身
見是一切煩惱根本云何名無記耶又此人
墮爲他人説有神我爾時云何當名無
記邊見亦如是問曰若轉人邪見令墮疑
中此人是不善耶答曰此人非是不善所
以者何寧墮疑中不入邪定問曰有人
言欲界繋煩惱一切能使欲有相續色無
色界繋亦如是是事云何答曰但愛能令
諸有相續以先喜後生故又説愛爲苦
集亦説愛樂飮食貪欲等故隨處受生邪
見等中無如是義經中雖説慢因縁生亦
先慢後愛故生瞋亦如是故知皆以愛故
諸有相續問曰諸煩惱中幾見諦斷幾思惟
斷答曰貪恚慢無明二種見諦斷思惟斷餘
六但見諦斷問曰學人亦有我心故知
不示相身見分學人未斷答曰是慢非見
見名示相問曰有人言慳嫉悔諂曲等
但思惟斷是事云何答曰是皆二種亦
見諦斷亦思惟斷何以知之如尼延子等
見佛弟子得供養故生嫉妬心是嫉妬
見道則滅故知見諦所斷有人先於佛弟
子慳惜不施得見道故便能施與是慳則
見諦斷如蘇那刹多羅等悔亦見諦斷如
須陀洹墮地獄等因縁及第八世受身諂
曲等亦見諦斷問曰諸煩惱幾見苦斷幾
見集滅道斷幾思惟斷答曰先説見諦所
斷六使四種見苦斷見集滅道斷餘四使
五種問曰身見邊見但見苦斷戒取二種
見苦見道斷是事云何答曰諸煩惱實見
滅諦時斷是故身見等不應但見苦斷又
身見於四諦中謬五陰無常從因縁生我
非無常不從因生五陰有滅而我無滅
道與我見相違是故身見四種所斷邊見
亦四種斷所以者何行者見苦從集生則
滅斷見見由道得滅則滅常見戒取亦四
種有因有果是故見苦時知戒是苦不以
此得淨是見苦斷知戒是苦因不以此
得淨是見集斷以邪見謗泥洹謂以此
見得淨是見滅斷以此謗道是見道斷
如見取依邪見故四種戒取亦應如是問
曰若爾者不名九十八使答曰諸使隨地
斷不隨界故不限九十八也問曰貪慢及
除邪見餘四見皆三根相應除苦根憂根
瞋恚亦三根相應除樂根喜根無明五根相
應邪見疑四根相應除苦根瞋覆罪慳嫉
但憂根相應是事云何答曰先已破無相
應故後當説五識中無煩惱故又汝法中
貪喜根相應慳則不爾是無因縁慳是貪分
故如是憍慢不與憂根相應亦無因縁故
知汝等所説皆自憶想分別問曰有人言見
苦所斷五見疑及貪恚慢不相應無明及
集諦所斷邪見見取疑及貪恚慢不相應無
明是名遍使餘非遍此事云何答曰一切
是遍所以者何一切皆共相因相縁故又於
己邪見中生貪所謂無苦乃至無道貪著
此見而以自高若聞説苦則生憎恚又此
貪能縁滅諦瞋亦能憎恚泥洹亦以泥洹
生自高心道亦如是當知餘使亦有能遍
又欲界繋煩惱能縁色界如以貪喜樂以
瞋憎惡以彼法自高亦以之爲勝非欲界
也如欲界煩惱能縁色界色界見等煩惱
亦能縁欲界果無色界亦如是又此煩惱皆
能總相別相所以者何貪亦能總相染四天
下又長爪經説一切忍是貪一切不忍是瞋
一切不忍是貪一切忍是瞋亦以此煩惱
自高是煩惱皆能起身口業所以者何
經中説生如是見説如是事謂有神等
又此一切煩惱皆在第六識中五識中無所
以者何想行第六識故一切煩惱皆從想生
若不爾身見等亦應在五識中所以者何
以眼見色謂我能見疑慢等亦如是問曰
經中説六愛衆云何言五識中無煩惱耶
答曰如六意行皆在意識中但以眼等
開導故名六意行是事亦爾又意識中所
有分別因縁五識中無故知五識中無煩惱
也
　　斷過品第一百三十九
問曰有人言諸煩惱九種下中上下下下中
下上中下中中中上上下上中上上智亦九
種是煩惱先斷上上後斷下下以下下智
斷上上煩惱乃至以上上智斷下下煩惱
是事云何答曰以無量心斷諸煩惱所以
者何經中佛説譬如巧匠手執斧柯眼見
指處雖不能分別日日所盡若干分數但
見盡已乃能知其盡比丘亦爾修行道
時雖不分別知今日所盡若干諸漏昨日
所盡若干分數但盡已乃知漏盡故知以
無量智盡諸煩惱非八非九問曰依止何
定斷何煩惱答曰因七依處能斷煩惱
如經中佛説因初禪漏盡乃至因無所有
處漏盡又離此七依亦能盡漏如須尸摩
經中説離七依處亦得漏盡故知依欲界
定亦得盡漏問曰見諦所斷煩惱不應
依無色定斷以此行者壞色相故答曰是
事先答謂無色定能縁於色問曰爲先從
初禪次第離欲至二禪等爲一時耶答曰
應當次第以離初禪欲生二禪等故問
曰欲界中亦有次第耶答曰諸煩惱念念
滅故亦應次第又如炎摩天抱則成欲兜
率陀天執手成欲化樂天以口説成欲他
化自在天相視成欲當知欲界煩惱亦漸次
盡有人言以福徳因縁於彼中生不以
斷煩惱故以所欲妙故成有差別又根鈍
故抱乃成欲根轉利故視則成欲問曰有
人言思惟所斷煩惱漸次斷先欲界繋後色
無色界繋見諦所斷則一時斷是事云何
答曰隨諦所斷而實一切煩惱見滅諦斷
是事先説所謂見諦所斷身見等煩惱皆見
滅諦斷從煖法來以無常等行觀五陰
相始斷煩惱見滅乃盡問曰觀欲界繋
苦能斷欲界結集亦如是如欲界乃至非
想非非想處亦如是觀欲界滅能斷三界
結道亦如是是事云何答曰滅智能斷煩
惱是故汝説不然問曰經中説觀五陰無
常等故得須陀洹果乃至阿羅漢果汝云何
言但觀滅諦斷煩惱耶答曰是觀五陰
智生滅合觀故能斷結使如經中説比丘
觀是色是色集是色滅又當説見法識法則
煩惱斷可知見滅諦故諸煩惱盡又五陰
是苦於中生諸煩惱若見五陰滅以爲寂
滅安隱如是則苦想具足故知見諸陰滅
則煩惱盡如説因諸法無體性依一捨心
斷無體性即是滅若行者見色無體性乃至
識無體性則深得離又三解脱門皆縁泥
洹以此解脱門能斷煩惱無餘方便故
知但無爲縁道能斷煩惱是故汝所説斷
煩惱法是事不然論者言諸煩惱有如是
等無量分別門以求解脱者應當知所以
者何以知是縛過故得解脱如人識怨故
能遠離如知嶮道故能得避煩惱亦如是
又煩惱縛甚爲微細過於毘摩質多羅阿修
羅王縛乃至有頂衆生常爲惱縛是故應
知其過又衆生乃至有頂猶還退墮皆以
不能見知煩惱過故又不斷結故生増
上慢自謂已斷後則疑悔是故應知諸煩
惱過勿爲所誑又若衆生捨離淨妙泥洹
之樂反貪鄙弊欲樂有樂皆是諸煩惱過若
斷煩惱則得大利故應知」見諸煩惱過
有障解脱法所謂煩惱若不斷煩惱終
無解脱因縁所以者何諸煩惱是身因縁
隨煩惱有身隨身有苦是故求離苦者
應勤精進斷諸煩惱
　　明因品第一百四十
問曰煩惱爲身因縁是事應明所以者何
有諸外道不信此事或言是身無因無縁
猶如草木自然而生或言萬物是大自在等
諸天所生或言萬物從世性生或言微塵
和合故生説如是等是故應明答曰從業
有身是事先成是業從煩惱生故以煩惱
爲身因縁問曰云何知因煩惱有業答
曰隨假名心名爲無明假名心者能集諸
業故知煩惱因縁有業又阿羅漢諸業不集
不成故知諸業由煩惱成如經中佛説若
人得明捨離無明是人能起福業罪業無
動業不不也世尊又無無漏業故知但隨
假名者能起諸業無漏心不隨假名故不
起業又學人無行如經説學人還而不
行滅而不作作相是行行名爲業又無漏
心非行相故無無漏業是故一切諸受身
業皆因煩惱生又斷煩惱者不復受生
故知有身皆因煩惱問曰一切衆生皆以
無煩惱生後時乃起如人生時無齒其後
乃生答曰不然有煩惱者隨所有相謂
啼哭等生時現有故知皆與煩惱共生又
現見衆生多生厠等中不生槃石等中當
知貪著香味等故於是中生故知由煩
惱生問曰地獄等中不應得生所以者何
無人貪樂地獄等故答曰衆生以癡力故
於顛倒心生將命終時遙見地獄謂是
華池以貪著故則於中生如經中説若
人迮閙中死欲得寛處於鳥中生若渇死
者生爲水虫若凍死者生熱地獄中熱渇
死者生寒氷地獄中若貪著婬欲生鳥雀
中若貪飮食則生爲死屍中虫又因所
貪著故造諸惡諸惡因縁強受果報又貪
著身故諸業能生果報所以者何貪著己
身愚癡力故憍慢等諸煩惱生從此能集
成業以業力故生諸道中問曰若以煩惱
因縁有身斷煩惱者五陰不應復得相
續答曰是身本由煩惱故生煩惱雖盡以
勢力故身猶不斷如以杖轉輪雖暫廢杖
輪猶不止問曰若以先業煩惱勢故有
身斷煩惱者以先業煩惱勢故亦應受
身答曰要以取相故識能住是人先業勢
盡今善修無相解脱門故不受後身又如
熱石上諸種不生如是以智慧火熱諸識
處則識種不生後相續斷又諸行因縁不
具足故不復相續如經中佛説識爲種子
業行爲田貪愛爲水無明覆蔽以此因縁
則受後身阿羅漢是縁不具故無後身當
知煩惱因縁受生又無煩惱者有知苦等
心今受生者不見有此等心故知無煩惱
者不能受生問曰須陀洹等有苦等心而
生時亦不見有答曰諸阿羅漢智慧力強
一切煩惱不能勝故將命終時能障受生
須陀洹等智力不爾故不應爲喩又汝説
如齒後漸漸生煩惱亦爾是事不然所以
者何阿羅漢無漏智慧燒煩惱故不應
復生如焦種子不能復生又現見今世從
煩惱生身如從貪欲身色變異瞋恚亦
爾故知後世五陰亦從煩惱生問曰亦
見從飮食等因縁有五陰生而不名飮食
爲受身因縁答曰飮食假心能生色等煩
惱不爾更無所假而生色等故知煩惱爲
身因縁又現見鳥雀等多欲毒蛇等多瞋
猪等多癡當知此諸衆生必當修集此婬
欲等諸煩惱故於是中生問曰生處法爾
非先修集煩惱因縁答曰若爾則婬欲等無
因是事不可當知從先修集因縁故有又
貪恚等煩惱熾盛則爲殺等諸罪以此罪
故現受鞭杖繋縛等苦煩惱若薄則得持戒
修善等利因此戒善現得名聞利養等樂
如現世衰利皆因煩惱故知來世亦當如
是問曰若因煩惱有身則斷生死往來
所以者何以煩惱盛故墮惡道中既受
罪身煩惱更増永無脱因如是不應得生
善處若受福身爲福轉増則亦不應復
生惡處如是則無生死往來答曰是人
雖墮惡處或得善心雖生善處或起惡
心是故生死往來不斷又隨貪等煩惱減
少隨生好處隨貪等多隨生惡處如猪犬
等隨減煩惱生善處者如以煩惱薄故
能行布施持戒等福生六欲天斷婬欲故
得勝禪樂斷色染故得勝定樂一切結盡
則得無比泥洹樂故知此身因煩惱有又
現見衆生樂弊國土及諸惡人弊止住處皆
由貪著故知生死中衆生所住亦由貪著
如蛾貪明色故爲燈所焚是貪著不從智
生所以者何此蛾不知火是苦觸故投其
中如是衆生墜後身苦皆以無明因縁
貪愛故生如魚呑鉤麞鹿逐聲皆以貪著
故致死又如人以貪著故遠到異方而
不能返當知皆以煩惱故生又如樹根
不拔其樹猶生如是貪根不拔苦樹常在
如佛説樹根不拔雖斷猶生貪使不拔數
數受苦又是身不淨無常苦空無我自非
無明何有智者貪受此苦猶如盲人可
以垢衣誑爲寶飾如是爲無明所盲則能
受多過患不淨五陰又以我心故受身雖
苦而不能捨若無我心則能遠離如舍利
弗説清淨持戒得道者死時歡喜猶破毒
器故知煩惱因縁有身又有以無智故貪
著此身如以畫篋盛滿不淨隨未開時則
可愛樂開則臭穢又如毒蛇滿闇室中燈
未照時即生樂著見則捨離衆生亦爾
墮有無明則樂世間若生明時心則厭
離如是貪愛爲身根本所以者何以貪愛
故求求有二種欲求有求求現在諸欲是
名欲求更求後身是名有求故知貪愛是
身之本又若著五陰則生身見謂言是我
名我語取因此取故生餘三取取因縁有
有因縁生當知煩惱是身根本又是身皆苦
於此苦身生樂想倒以此樂倒則生倒愛
以此倒愛能受後身故知貪愛因縁有身
又此身以食因縁故住著揣食故不過欲
界如業品中説貪香味故厠等中生以著
觸故胞胎中生著温涼觸故卵生濕生
倶不過欲界因三種觸生三種受故説
觸因縁受意思食亦如是發後身願我當
作此無見知識爲貪愛本能致後身
如是四食皆由貪愛一切衆生皆以食存
故知愛因縁生又四生卵生胎生濕生化生
以愛婬欲故卵生胎生貪香味等故受濕
生隨其所愛故起殷重業則受化生
故知四生差別皆由貪愛又四種受身有
能自殺他不能殺如是等四皆以貪愛差
別故有故知貪愛因縁有身又四識處隨
色識住依色縁色以喜爲潤受想行亦如
是而不説識是識處以識時無煩惱故
故知煩惱因縁有身又十二因縁皆由無明
所以者何隨假名心名爲無明因此無明
起福行罪行及不動行欲安樂衆生是名
福行苦惱衆生是名罪行攝心慈悲等名
爲不動行隨此諸業識住後身依識生
名色六入觸受此四是先世業煩惱果報
復因此愛生愛取有是業煩惱能生後世
生老死等如是十二有分相續皆以無明
爲本故知煩惱因縁有身又生死無始
何以知之經中説從業因縁有眼等根因
愛有業因無明有愛無明因邪憶念邪憶
念還因眼縁色從癡故生故知生死輪轉
無始若説因自在天等則非無始是事不
可故知煩惱因縁有身又滅盡煩惱則得
解脱又衆生身種種雜類若因自在等則
不應雜以煩惱業有多種故身亦不一
又二十二根因六根生六識是中有男女
根是諸法相續不斷故名爲命是命以何
爲根所謂業也是業因於煩惱煩惱依受
故以五受爲根如是展轉生死相續依信
等根能斷相續如是二十二根往來生死
故知皆以煩惱有身又求解脱者生戒定
慧解脱解脱知見品此何所用皆爲滅諸煩
惱知者見其利故依此諸品故知煩惱因
縁有身又諸煩惱次第滅盡斷三結得須
陀洹果貪欲等薄得斯陀含果欲界結盡
得阿那含果諸禪定中亦如是次第一切
都盡得阿羅漢果如是隨諸煩惱次第滅
故身亦漸滅若因自在天等則不應漸
滅故知煩惱因縁有身又貪等煩惱諸善
人皆求斷滅必當見貪等因縁今世後世
得衰惱事是故求斷若不爾則不求斷若
人説身因自在等是人亦求斷貪欲等故
知貪欲等因縁有身又智者知以智慧而
得解脱可知以無智故縛故知煩惱因縁
有身又佛處處經中説貪喜盡故得正
解脱所以者何眼色等不名爲縛貪喜爲
縛破貪喜故心得正解脱正解脱心能
入泥洹故知煩惱因縁有身又以空無相
無作而得解脱故知煩惱因縁有身所以
者何觀諸法空即無相可得以滅相故不
願後身是故以空名解脱門相違則縛
以此等故由煩惱有身是事已明集諦聚
竟
　　滅諦聚初立假名品第一百四十一
論者言滅三種心名爲滅諦謂假名心法
心空心問曰云何滅此三心答曰假名心
或以多聞因縁智滅或以思惟因縁智滅
法心在煖等法中以空智滅空心入滅盡
定滅若入無餘泥洹斷相續時滅問曰何
謂假名答曰因諸陰所有分別如因五
陰説有人因色香味觸説有瓶等問曰
何故以此爲假名耶答曰經中佛説如輪
軸和合故名爲車諸陰和合故名爲人又
如佛語諸比丘諸法無常苦空無我從衆
縁生無決定性但有名字但有憶念但有
用故因此五陰生種種名謂衆生人天等
此經中遮實有法故言但有名又佛説二
諦眞諦俗諦眞諦謂色等法及泥洹俗諦謂
但假名無有自體如色等因縁成瓶五陰
因縁成人問曰若第一諦中無此世諦何
用説耶答曰世間衆生受用世諦何以
知之如説畫火人亦信受諸佛賢聖欲令
世間離假名故以世諦説如經中佛説我
不與世間諍世間與我諍以智者無所
諍故有上古時人欲用物故萬物生時爲
立名字所謂瓶等若直是法則不可得用
故説世諦又若説二諦則佛法清淨以第
一義故智者不勝以世諦故愚者不諍
又若説二諦則不墮斷常不墮邪見及
苦邊樂邊業果報等是皆可成又世諦者是
諸佛教化根本謂布施持戒報生善處若以
此法調柔其心堪受道教然後爲説第一
義諦如是佛法初不頓深猶如大海漸漸
轉深故説世諦又若能成就得道智慧乃
可爲説實法如佛念言羅睺羅比丘今能
成就得道智慧當爲説實法譬如熟癰
壞之則易生則難破如是以世諦智令心
調柔然後當以第一智壞又經中説先知
分別諸法然後當知泥洹行者先知諸法
是假名有是眞實有然後能證滅諦又諸
煩惱先麁後細次第滅盡如以髮毛等相
滅男女等相以色等相滅髮毛相後以空
相滅色等相如以榍出榍故説世諦又
以世諦故得成中道所以者何五陰相續
生故不斷念念滅故不常離此斷常名爲
中道如經中説見世間集則滅無見見世
間滅則滅有見以有世諦則可見集見
滅故説世諦又以世諦故佛法皆實謂有
我無我等門若世諦故有我無咎以第
一義故説無我亦實又以世諦故有置答
難若就實法則皆可答又若見實有衆生
是大癡冥若言實無亦墮癡冥所以者何
此有無見則爲斷常令諸行者得出有邊
復墮無邊若無世諦何由得出又若人未
得眞空智慧説無衆生是名邪見以
無衆生受生死故故名邪見若得空智説
無衆生是則無咎如經中説阿羅漢比
丘尼語惡魔言汝以何爲衆生但空五陰
聚實無衆生又説是身五陰相續空無所
有如化如幻誑凡夫目爲怨爲賊如
箭如瘡苦空無我但是生滅壞敗之相
問曰倶是無所有心何故或名邪見或名
第一義耶答曰若人未生眞空智慧有
我心故聞説無我即生恐懼如佛言若
凡夫人聞空無我更不復作則大驚怖故
知未得空智有我心故怖畏泥洹則爲
邪見得眞空智知本來無則無所畏又
此人未得眞空見無所有則墮惡見謂斷
見邪見若是人先以世諦故知有我信業
果報後觀諸法無常生滅相漸漸證滅無
我心即滅貪心若聞説無所有則無過
咎故説世諦又有外道謗佛瞿曇沙門破
眞實神是故佛言我以世諦説有衆生
我解正見中説有衆生往來生死是名
正見但凡夫以邪念故於實無衆生中説
言實有破此邪念不破衆生如瓶等物
以假名説是中非色等是瓶非離色等別
有瓶如是非色等諸陰是衆生亦不離色
等陰別有衆生如因色等過假名如是
以滅相過色等以譬喩故令義易解猶
如畫燈亦名爲燈而實無燈用如是雖
説有瓶非眞實有雖説五陰非第一
義
　　假名相品第一百四十二
問曰云何知瓶等物假名故有非眞實耶
答曰假名中示相眞實中無示相如言此
色是瓶色不得言是色色亦不得言是受
等色又燈以色具能照觸具能燒實法不
見如是所以者何識不以異具識受亦
不以異具受故知有具是假名有又因異
法成名假名有如因色等成瓶實法不因
異成所以者何如受不因異法成又假名
多有所能如燈能照能燒實法不見如
是所以者何如受不能亦受亦識又車名
字在輪軸等中色等名字不在物中有如
是差別又輪軸等是成車因縁是中無車
名字然則車因縁中無車法而因此成車
故知車是假名又如以色等名得説色
等以瓶等名不得説瓶等故知瓶等是假
名又有假名中心動不定如人見馬或言
見馬尾或言見馬身或言見皮或言見
毛或言聞箏聲或言聞弦聲或言嗅華
或言嗅華香或言甞酪或言甞酪味或言
觸人或言觸人身或言觸人臂或言觸
人手或言觸人手指或言觸指節意識於
衆生等中動謂身是衆生心是衆生色等是
瓶離色有瓶如是等實法中心定不動不
得言我見色亦見聲等又可知等中不可
説亦名爲有是爲假名如瓶等故知瓶等
是假名有所以者何色等法不名可知等中
不可説又如色等法自相可説瓶等自相不
可説故知是假名有或有説假名相是相
在餘處不在假名中如經中説業是智者
不智者相若身口意能起善業是名智者
身口意起不善業名不智者身業口業依
止四大意業依心此三事云何名智者不
智者相故知假名無有自相又假名相雖
在餘處亦復不一如説人受苦惱如矟
入心惱壞是色相又受是受相亦於人中
説如佛説智者愚者倶受苦樂而智者於
苦樂中不生貪恚取多少等相是想相
亦於人中説如説我見光明見色作起
是行相亦於人中説如説是人起作福
行亦起罪行及不動行識是識相亦於人
中説如説智者識法如舌甞味是故若在
餘處説亦説多相是假名相色等相不在
餘處亦無多相又若法爲一切使使是假
名有實法不爲使使以諸使使人故又假
名中無知生先於色等中生知然後以
邪想分別言我見瓶等又瓶中知要
待色等所以者何因色香味觸謂言是瓶
實法中知更無所待又假名中生疑如
杌耶人耶色等中不生疑爲色爲聲問
曰色等中亦有疑有色耶無色耶答曰不
然若見色終不疑是聲更以餘因縁故
疑有色無色如聞説色空而復見色則
生疑言爲有爲無若見滅諦此疑則斷
問曰滅諦中亦有疑爲有滅耶無滅耶答
曰於所執中生疑非滅諦中若聞執有
滅亦執無滅於中生疑爲有爲無是人
爾時不見滅諦所以者何見滅諦者無
復有疑故知生疑處是假名有又於一物
中得生多識是假名有如瓶等實法中不
爾所以者何色中不生耳等諸識又多入
所攝是假名有如瓶等是故有人説假名
有四入所攝實法不得多入所攝又若無
自體而能有作是假名有如説人作而人
體業體實不可得又所有分別是怨親等皆
是假名非實法有所以者何若直於色等法
中不生怨親等想又來去等斷壞等燒爛等
所有作事皆是假名非實法有所以者何
實法不燒不壞故又罪福等業皆假名有
所以者何殺生等罪離殺等福皆非實有又
假名有相待故成如此彼輕重長短大小
師徒父子及貴賤等實法無所待成所以者
何色不待餘物更成聲等又不假空破
是假名有如依樹破林依根莖破樹依
色等破根莖若以空破是實法有如色等
要以空破又隨空行處是假名有隨無我
行處是實法有又有四論一者一二者異
三者不可説四者無是四種論皆有過咎
故知瓶等是假名有一者色味香觸即是瓶
異者離色等別有瓶不可説者不可説色
等是瓶離色等有瓶無者謂無此瓶是四
論皆不然故知瓶是假名
　　破一品第一百四十三
問曰此一等四論有何過耶答曰一論過
者謂色等法相各差別若爲一瓶是則不
可又色等一一不名爲地和合云何有地
所以者何若一一馬不名爲牛云何和合
爲牛問曰如一一麻不能成聚和合能成
如是色等一一不能成地和合能成答
曰不然所以者何麻聚是假名有一等是
實法中論云何爲喩又色香味觸是四法地
是一法四不應爲一若四爲一一亦應爲
四是事不可故知色等不即是地又世間
皆説地色地香地味地觸不見有言是色
色要以異法相示如某人舍等問曰此不
以異法相示即以自法自示如石人手足
所以者何離手足更無石人如是雖不
離色等是地亦以自體自示有何咎耶
答曰若説地以色等自示無有此理汝雖
説石人喩是喩不然所以者何若示石人
手時以餘身爲石人又空中亦可有説
如説石人身時爾時石人更無有餘而亦
得説如佛説是身中有髮毛血肉等離此
髮等更無有身是髮等所依止處雖無別
依處而亦可説故知説石人者亦是妄説
汝若以石人成地亦無地也汝經中説有
色香味觸是地是地即無如身故知色香味
觸非即是地又諸求那中不得相示不得
言色有香但得言地有色味香觸故知
非一又色等心地心各異故知色等非地
又色等名異地名亦異問曰心異名異皆和
合中有異答曰若心與名但和合故有和
合但是名字然則地但有名字無一論也
又地可以一切根知何以知之人作是念
我見地嗅地嘗地觸地若色香味觸是地
不應但色中生地想謂我見地香等亦如
是而實但色中生地想故知非色等是地
假名字因縁一分中亦可説假名名字
如人伐樹亦言伐樹亦言伐林又諸求
那邊陀羅驃異是中所有因縁以是因縁不
成一論又僧佉人説五求那是地是亦不
然所以者何如先説聲離色等念念滅相
續更生非成四大因故知非一切四大盡
有聲
　　破異品第一百四十四
問曰異論中有何等過答曰離色等法更
無地也何以知之不離色香味觸生地
心但於色等法中生心所以者何如色異
聲等異不待聲等而生色心若離色等別
有地者亦應不待色等生地心而實非
不待是故無別有地問曰非不待餘法
要待色相而生色心答曰破總相品中當
説離色無別色相是故不然又異地等法
無根能知故知無別地等問曰地等以二
根可取謂身根眼根何以知之眼見知是
瓶以身根觸亦知是瓶是故汝言無根取
地是事不然答曰若爾是瓶則四根取
亦以鼻根嗅泥舌根嘗泥問曰鼻根舌根
不能取瓶所以者何闇中不能分別若
嗅瓶若嗅瓫若嘗瓶若嘗瓫答曰雖不
能分別瓶瓫而於泥中生知謂嗅泥嘗
泥又若埋瓶出口若見若觸不能定知
是瓶是釜爲是破瓦故知眼根身根亦不應
取瓶又於闇中雖生瓶心不能分別金
瓶銀瓶故知眼根身根亦不能取瓶又鼻
根舌根能取花果乳酪等法眼根身根則不
能取如雖見華等不能分別香臭美
惡及甘酢等是故若謂眼根身根知陀羅驃
而鼻根舌根不知無有是事如鼻根舌根
不得異陀羅驃而亦有分別眼根身根亦
如是雖無異陀羅驃而亦得分別又五根
中無有取假名知故知假名非眼身鼻舌
諸根所得第六根中有知能知假名所以
者何意識能縁一切法故又眼若能見色
見非色者亦應能見聲等若爾則不復須
耳等諸根是事不可是故不以眼根身根
取陀羅驃問曰以色了陀羅驃則眼能見
非一切異色法皆可見答曰以色了瓶
是事不然所以者何誰作瓶色但是和合
是故非色了瓶又若以可見法了餘法令
可見者以瓶等不可見法了色色亦應
是不可見又瓶應二種亦可見亦不可見
以爲可見不可見法所了故又若要以色
等法了故眼等根可知者色相不應是眼
根所知所以者何汝法因色相故色可見
是色相更無有相然則色相應不可見是
故不然又若以色了故可見者一切諸根盡
應知陀羅驃耳根亦應知虚空以聲了故
又應以身根知風以觸了故而汝法不
然是故無此了法問曰餘法不能爲了
但色能作了答曰不然是中無有因縁但
色能爲了而餘法不能如汝説大多陀羅
驃是中色可見如是則因色故得色應
當以色相了色然後可得不但色能爲
了若如是説猶不離先過又異時生色
心異時生瓶心是故縱色能了於瓶何益
又如盲人習瓶量故雖失眼根觸亦如
瓶是故非但色能爲見因又盲人身根亦
能知風是故非但色了故能生知又汝經
中亦説觸來觸身非地水火當知不可見
相是風此亦不然所以者何盲人知此風
時亦不知此觸爲可見爲非可見又人
眼見數量等法是中無有色了有聞香亦
得知非香法甞味亦能知非味法是故要
以色了陀羅驃然後可知是事不然問曰
若色了於見中非因者若數量等法在不
可見陀羅驃中及風亦應可見答曰我法離
色更無餘法可見故知隨法中有色生則
眼能見眼見色已即生瓶想若法中無色
生是中雖有眼不生異瓶想是故若離色
等別有瓶者無此理也
　　破不可説品第一百四十五
問曰不可説論中有何等過答曰實法無
有於一異中不可説者所以者何無有因
縁譬喩以此知不可説色等法實有故非
不可説也又諸法各有自相如惱壞是色
相更無異相云何名不可説又隨識差別
故法有差別如以眼識知色不知聲等
是故此中無不可説又色是色入所攝非聲
等攝若汝欲令有不可説者色是色是可
説色是非色是不可説聲等亦如是又諸法
有次第數若不可説則諸法無數所以者
何第一第二不相異故故知實無不可説
法但於假名中爲一異故説不可説
　　破無品第一百四十六
問曰無論中有何等過答曰若無則無罪
福等報縛解等一切諸法又若執無所有
是執亦無以無説者聽者故又有無等論
皆以信故説若信見知若信比知若隨
經書若説無所有則不在此三中汝意或
謂我隨經書是事不然經書意亦難解或
時説有或時説無云何取信若信比知要
先現見然後比知又瓶等法今現見有以能
生心故隨能生心則有此法故非無也
又今瓶瓫等現有差別若一切無何有差別
汝意或謂以邪想故有分別者何故不
於空中分別瓶等又汝若謂以癡故生物
心者若一切無此癡亦無何由而起又汝
意謂一切法無是知何縁得生諸知不以
無縁而生以知物故名知是知不應言
無又若都無者今一切人應隨意所爲而
諸善人皆樂布施持戒忍等善法遠離不善
法故知非無又瓶等法今現可知而汝言
現在皆無以無法故亦不應信經書然則
何因縁故説一切無故一切無是事應明
若不能以因縁明者他人所執自然應成
他論成故汝法則壞若有因縁可成則不
名爲無
　　立無品第一百四十七
説無者言汝雖以言説破空然諸法實無
以諸根塵皆不可得故所以者何諸法中無
有有分可取是故一切法不可取不可
取故無汝若謂有分雖不可取諸分可取
者是事不然諸分中不生心所以者何麁
瓶等物可取故又分不作有分所以者何
因有分故説分有分無故分亦無又無陀
羅驃求那無分是故無分又若見細分則
應常生分心不生瓶心所以者何若常念
分終不應生瓶心又若先憶分後生瓶心
則瓶心應久乃生而實不久生故不念分
又若見瓶不生分別分心即生瓶心又
無一切分所以者何一切分皆可分析壞裂
乃至微塵以方破塵終歸都無又一切諸
法究竟必生空智是故第一義中諸分皆無
又若説分者則破二諦所以者何若人説
無有分但有諸分則無去來見斷等諸業
如是則無世諦汝以第一義爲空第一義
中亦無諸分故知但説諸分則不入二諦
不入二諦故無又若法可過即爲是無如
因分過有分亦更因餘分過先分以可
過故無此分論又色等亦無所以者何眼
不能見細色意不能取現在色是故色不
可取又眼識不能分別是色意識在過
去不在色中故無有能分別色者無分
別故色不可取又初識不能分別色第
二識等亦復如是故無有能分別色者
問曰眼識取色已後以意識憶念是故非
無分別答曰眼識見色已即滅次生意識
是意識不見色不見云何能憶若不見而
能憶者盲人亦應憶色而實不憶是故意
識不能憶也問曰從眼識生意識是故
能憶念答曰不然所以者何一切後心
皆因眼識生皆應能憶又終不應忘以
從彼生故而實不然故知意識亦不能憶
如憶虚妄取色瓶等萬物亦皆虚誑無而
妄取是故無一切物又若説眼見爲到色
見爲不到能見若到則不能見眼無去
相是事先明若不到而見應見一切處色
而實不見故知非不到能見問曰色在知
境則眼能見答曰何名知境問曰隨眼能
見時名爲知境答曰若眼不到亦名知境
者一切處色應盡是知境是故到與不到
倶不能見故知色不可見又若先有眼色
後眼識生是眼識則無依無縁若一時則不
名眼色因縁生識一時無相因故又眼是
四大若眼能見耳等亦應能見同四大故
色亦如是又是眼識應若有處若無處二
倶有過所以者何若眼識依眼是則有處
若物無處則不得依止若汝謂識於眼少
分處生若遍生若二眼中一時生識則有處
有處則有分如是則以衆識而成一識有
如是過亦有多識一時生過又一一識分
不能識有分者應識而實無有有分有
如是過若無處則不應依眼
　　破聲品第一百四十八
説無者言一語尚無所以者何心念念滅聲
亦念念滅如説富樓沙是語不可聞所以
者何隨聞富識不聞樓聞樓識不聞沙
無有一識能取三言是故無識能取一語
故知聲不可聞又散心聞聲定心則不能
聞定心所知是實是故聲不可聞又是聲
若到不到倶不可聞不可聞故無聲又
有人説耳是虚空性以其無物故名虚空
是故無耳無耳故無聲又聲因縁無是故
無聲聲因縁者謂諸大和合是和合法不可
得所以者何若諸法體異則無和合若無
異體云何自合設在一處亦念念滅是故
不得和合
　　破香味觸品第一百四十九
香不可取所以者何以鼻識不能分別是
瞻蔔香是諸餘香意識不能聞香是故意
識亦不能分別是瞻蔔香問曰雖不能
分別是瞻蔔香但能取香答曰不然如
人不得瞻蔔樹以愚癡故生瞻蔔樹心如
是不得香體以愚癡故而生香心又如
先説香若到不到而取二倶有過是故無
香味亦如是觸亦無所以者何微塵等分
中尚不生觸知如先説是故無觸
　　破意識品第一百五十
意識亦不能取法所以者何意識不能取
現在色香味觸先已説過去未來則無是故
意識不取色等問曰若意識不知色等法
應知自體答曰法不自知所以者何現在
不可自知如刀不能自割過去未來無法
故亦無餘心是故意識不能自知問曰若
人知他心時則意識能知心法答曰如人
心不自知亦作是念言我有心於他心中
亦復如是又若未來法無亦能生知他心
若如是有何咎又意能縁法則有多過如
意到縁及意識不到縁不應憶色等
以此過故意識不知法
　　破因果品第一百五十一
説無者言若有果應因中先有求那而生
先無求那而生二倶有過如兩手中先無
聲而能有聲酒因中先無酒亦能生酒車
因中先無車而能成車故非因中先有求
那而生果也汝若謂因中先無求那而生
果者則如無色風之微塵應能生色
若爾風則有色金剛等中亦應有香又現
見白縷則成白疊黒縷還成黒疊若
因中先無求那而生果者何故白縷但能
成白不成黒耶故非因中先無求那而成
果也理極此二而倶有過是故無果又若
因中有果則不應更生有云何生若無亦
不應生無云何生問曰現見作瓶云何無
果答曰是瓶若先不作云何可作以其
無故若先已作云何可作以其有故問曰
作時名作答曰無有作時所以者何所有
作分已墮作中所未作分墮未作中故無
作時又若瓶有作應若過去未來現在過
去不作已失滅故未來不作以未有故
現在不作以是有故有因作者故有作
業成是中作者實不可得所以者何頭等身
分於作無事故無作者無作者故作事亦
無又因於果若先若後若一時皆不然所以
者何若先因後果因已滅盡以何生果如
無父云何生子若後因先果因自未生云
何生果如父未生何能生子若因果一時
則無此理如二角並出不得言左右相
因理極此三而皆不然是故無果又此因
果若一若異二倶有過所以者何若異則應
離縷有疊若一則縷疊無差又世間不
見有法因果無別又若有果應自作他作
共作無因作是皆不然所以者何無有法
能作自體若有自體何須自作若無自
體何能自作又不見有法能作自體故不
自作他作亦不然所以者何眼色於生識
無事故不他作又無作相故一切諸法無
有作者如種不作是念我應生牙眼色
亦不作是念我等應共生識是故諸法無
有作想共作亦不然有自他過故無因作
亦不然若無因亦無果名若四種皆無云
何有果若有應説又此果應若先有心作
若先無心作若先有心作胎中小兒眼等身
分誰有心作自在天等亦不能作先已説業
亦無心於作是業在過去中云何當有心
作是故業亦無心若先無心作云何苦他者
得苦樂他者得樂有現作業中亦以心
分別應如是作不應如是作若無心作云
何有此差別是故先有心無心是皆不然
如是等一切根塵皆不可得是故無法
　　世諦品第一百五十二
答曰汝雖種種因縁説法皆空是義不然
所以者何我先説若一切無是論亦無亦不
在諸法中如是等破空汝竟不答猶故立
空是故非無一切諸法又汝所説無根無
縁等是事非我等所明所以者何佛經中
自遮此事謂五事不可思議世間事衆生
事業因縁事坐禪人事諸佛事是事非一切
智人不能思量決斷但諸佛有能分別法
智聲聞辟支佛但有通達泥洹智慧於分
別諸法智中但得少分諸佛於一切法一
切種本末體性總相別相皆能通達如人舍
宅等物易壞難成如是空智易得正分別
諸法智慧難生問曰如佛坐道場所得諸
法相如佛所説當如是説答曰佛雖説
一切法不説一切種以不爲解脱故如
佛説諸法從因縁生不説一一所從因
縁但説要用能滅苦者彩畫等諸色伎樂
等諸音諸香味觸無量差別不可盡説若
説亦無大利故佛不説如是等事不得言
無又如人不知分別彩畫等法便言其
無汝亦如是所不能成事而便説無是
事於智者則有不知者爲無如生盲人
言無黒白我不見故不可以不見故便無
諸色如是若不能以自縁成故便言無
一切法又諸佛世尊一切智人我等所信佛
説有五陰故知色等一切法有如瓶等以
世諦故有
成實論卷第十一

成實論卷第十二
　　訶梨跋摩造
　　姚秦三藏鳩摩羅什譯
　　滅法心品第一百五十三
問曰汝先言滅三心名滅諦已知滅假名
心因縁今何謂法心云何當滅答曰有實
五陰心名爲法心善修空智見五陰空法
心則滅問曰行者觀五陰空謂五陰中無
常法定法不壞法不變法我我所法以無此
法故言其空非不見五陰答曰行者亦不
見五陰所以者何行者斷有爲縁心得無
爲縁心是故行者不見五陰但見陰滅又
若見五陰則不名爲空以陰不空故如
是空智則不具足問曰行者見色以無我
故空如經中説行者見此色空乃至見此
識空當知非無色等諸陰答曰有如是
言但非清淨如法印經中説行者見色等
無常敗壞虚誑厭離之相是亦名空但未
是清淨是人於後見五陰滅是觀乃淨故
知見諸陰滅問曰以有爲縁智何故不得
清淨答曰行者或時起五陰相故假名心
還生是故有爲縁心不得清淨若證諸陰
滅則五陰不復現前成假名因縁滅故假
名想則不隨逐譬如有樹剪伐焚燒灰炭
都盡樹想乃滅不復隨逐是事亦爾又佛
語羅陀汝破裂散壞衆生令不現在又
一經説汝羅陀破裂散壞色乃至識令不
現在故知若壞衆生是假名空若破壞色
是名法空又二種觀空觀無我觀空觀者不
見假名衆生如人見瓶以無水故空如
是見五陰中無人故空若不見法是名無
我又經中説得無我智則正解脱故知色
性滅受想行識性滅是名無我無我即是
無性問曰若以無性名無我者今五陰實
無耶答曰五陰實無以世諦故有所以者
何佛説諸行盡皆如幻如化以世諦故
有非實有也又經中説第一義空此義以
第一義諦故空非世諦故空第一義者所謂
色空無所有乃至識空無所有是故若人
觀色等法空是名見第一義空問曰若五
陰以世諦故有何故説色等法是眞諦耶
答曰爲衆生故説有人於五陰中生眞實
想爲是故説五陰以第一義故空問曰經
中不説有業有果報但作者不可得耶答
曰此因諸法説作者不可得是説假名
空如經中説諸法但假名字假名字者所
謂無明因縁諸行乃至老死諸苦集滅以此
語故知五陰亦第一義故無又大空經中説
若人言此老死某老死若人説身即是神
若説身異神異此言異而義同若有此見
非我弟子非梵行者若遮某老死則破
假名遮此老死則破五陰又説生縁老死
名爲中道當知第一義故説無老死世諦
故説生縁老死又如過瓶相則第一義
故無瓶如是過色等法則第一義故無色
又經中説若法是誑即是虚妄若法非誑即
名爲實諸有爲法皆變異故悉名爲誑誑
故虚妄虚妄故非眞實有如偈説
　　　　世間虚妄縛　状如決定相　　　　
　　　　實無見似有　深觀則皆無
當知諸陰亦空又見滅諦故説名得道故
知滅是第一義有非諸陰也若諸陰實有行
者亦應見而得道而實不然故知五陰非
第一義有又以陰滅爲實故知諸陰非實
不可言諸陰是實無陰亦實又所有見法
皆以癡故如人眼不可誑則不見幻如
是若無愚癡則不見諸陰是故諸陰非第
一義有又經中説隨有我即是動處而陰
中有我如阿難説因法成我謂因色陰乃
至識陰又如諸上座比丘問差摩伽汝説
何事爲我差摩伽言我不説色是我不
説離色是我乃至識亦如是但於五陰中
我慢未斷此經意以學人或時散亂念故
則起我慢若攝心念五陰滅我慢即滅如
花非但根莖枝葉爲華亦不離此爲華如
是非色等是我亦不離色等是我如是
滅我因縁則我慢不起故知諸陰亦空又
行者應滅一切相證於無相若實有相何
爲不念非如外道離於色時知實有色
但不憶念行者要見色等諸陰滅盡見滅
盡故名入無相故知色等非第一義又隨
有五陰則有我心當知無五陰故我心
則滅是故諸陰皆空又水沫經中佛説若
人見水聚沫諦觀察之知非眞實比丘亦
爾若正觀色陰即知虚誑無牢無堅敗壞
之相觀受如泡想如野馬行如芭蕉識
如幻亦復如是此中五喩皆示空義所以
者何眼見水沫消時還無泡等亦爾故知
諸陰非眞實有又若佛弟子深厭生死皆以
見法本來不生無所有故若見無常則但
能生敗壞苦相若見無性無餘相故則能
具足行苦具此三苦名得解脱當知一切
諸法皆空又空是解脱門此空非但是衆
生空亦有法空如説眼生時無所從來
滅時無所至處則知過去未來眼空現在
眼亦以四大分別故空如佛説眼肉形中
所有堅依堅名爲地等若得此空則説無
所有又説一切諸行斷故名斷性離故名
離性滅故名滅性故知一切諸行皆滅若
實有諸行則無正斷離滅滅名爲無當
知第一義故諸行皆無但以世諦故有諸
行
　　滅盡品第一百五十四
若縁泥洹是名空心問曰泥洹無法心何
所縁答曰是心縁無所有是事先明爲知
泥洹故問曰此空心於何處滅答曰二處
滅一入無心定中滅二入無餘泥洹斷相
續時滅所以者何因縁滅故此心則滅無心
定中以縁滅故滅斷相續時以業盡故滅
論者言行者若能滅此三心則諸業煩惱永
不復起問曰何故不起答曰是人具足無
我故業煩惱滅如燈煙墨有所依處則住
無依處則不住也如是若有我心依處
業煩惱則集無則不集又無漏正見燒盡
諸相令無有餘如劫火燒地等無餘以
無相故諸業煩惱則不復集又有我心者
則業煩惱集阿羅漢通達空智無我心故
則不復集問曰是人雖新業不集以故業
故何得不生答曰是人以正智慧壞此業
故不能得報如焦種子不復能生又若無
愛心則諸業不能得報如地無潤則種不
生又此行者於諸識處悉滅諸相識無所
依故無生處如種無依則不得生又業煩
惱具故能受身不具則滅是人無煩惱故
因縁不具雖有諸業不能受生又衆生
以煩惱故受諸趣身以受身故諸業於中
能與果報若無煩惱則不受身不受身
故諸業云何能與果報如人負債恃勢力
則債主不能得便行者亦爾若不在生死
雖有諸業不能與報又如人被縛餘人
則能隨意毀辱如是衆生爲煩惱所縛隨
業多少皆能與報得解脱者則不能得
便又自業能與果報是人行空行故於諸
法中無有自相是故諸業不能與報如
以兒爲奴則無有財分此亦如是又煩惱
力能轉諸業煩惱勢盡則諸業不轉如輪
雖在動勢盡故則不復轉又煩惱力能變諸
業如母愛子血變爲乳愛心滅故則不復
變如是煩惱力故業能與報離則不能又
是人以戒定慧等功徳修身勢力大故諸業
不能得便是故雖有故業不能與報如
是此人故業現在少償新業不造如火燒
薪薪盡則滅是人亦爾以不受故滅滅三
心故於一切諸苦永得解脱是故智者應
滅三心
　　道諦聚定論中定因品第一百五十五
論者言今論道諦道諦者謂八直聖道正
見乃至正定是八聖道略説有二一名三
昧及具二名爲智今當論三昧問曰三
昧何等相答曰心住一處是三昧相問曰
是心云何得住一處答曰隨所多習於此
處住若不多習則速捨離問曰當云何習
答曰隨所樂習問曰云何能樂答曰身心
麁重名苦以猗法除身心麁重相則能生
樂問曰云何生猗答曰以歡喜因縁故身
心調適問曰云何生喜答曰從念三寶及
聞法等心悦故生問曰云何心悦答曰
從清淨持戒心不悔生問曰已説三昧因
今三昧復是誰因答曰是如實智因如實智
者謂空智也如説行者如是攝心清淨心
除蓋心住心不動心則能如實知苦聖諦
集滅道聖諦是故欲得如實智者當勤精
進修習三昧散心者尚不能得世間經書
工巧等利何況能得出世間利故知一切世
間出世間利皆以定心故得又一切妙善皆
由正智一切鄙惡皆由邪智如經中説無
明爲首無慚愧隨從起一切惡以明爲首
慚愧隨從起一切善而三昧是正智慧因
故知一切妙善皆因三昧是故當勤精進修
習
　　定相品第一百五十六
問曰汝説心住一處是三昧相三昧與心
爲一爲異答曰三昧與心不異有人説
三昧與心異心得三昧則住一處雖有此
言是義不然若心得三昧能於縁中住者
是三昧亦住縁中亦應更因餘三昧住如
是無窮是事不可若是三昧自然住者心亦
如是不應因三昧住是故若言三昧異
心於義無益又受想等諸心數法亦於縁
中住此復更因何法故住是事應説若受
想等各有三昧即同先過又經中但説一
心是三昧相不説心得三昧故住故知不
然又言一心則不明餘法如先説隨心
樂處於此縁住當知心邊無別三昧隨心
久住名爲三昧問曰是三昧爲有漏爲無
漏答曰三昧二種有漏無漏世間諸禪定是
有漏入法位時諸三昧名無漏所以者何
是時名爲如實知見爾時二種亦名三昧
亦名爲慧攝心故名三昧如實知故名慧
攝心有三種善不善無記是中以善攝心
爲三昧非不善無記此三昧亦有二種一
是解脱因一非解脱因解脱因者名爲定
根有論師言但無漏定名爲定根是語不
然若有漏無漏能爲解脱因者皆名定根
是三昧隨住縁故分別三種小大無量心
少時住若見小縁是爲小餘二亦爾又隨
時故有三種相制相發相捨相心退沒時
應用發相心掉動時應用制相心調適時
應用捨相如金師治金或炙或漬或時捨
置若常炙則消常漬則生若常捨置則不
調柔行者心亦如是若動不制則常散亂
若沒不發則復懈怠若適不捨則還不適
又如調馬若疾則制若遲則策若調則捨
行者調心亦復如是又此三昧有三種方
便入定方便住定方便起定方便如法入
定是入定方便在定不動是住定方便如
法起定是起定方便問曰云何得此三種
方便答曰行者取自心相如是制如是發
如是捨則能入定住出亦爾問曰但直取
定何用方便答曰若不生此三種方便則
有過咎不得隨意欲入則起欲起還入
有此等過又以利爲損以損爲利如見
少淨色及少光明謂得大利若念無常苦
空等心不得樂反謂爲損問曰行者何故
或有得定或不得耶答曰得定因縁有四
一今世勤習二前身有縁三善取定相四
聞隨定法又修定四種一常勤習而不一心
行二一心行而不常修習三亦常修習亦
一心行四不常習不一心行又有四種有
多善少慧有少善多慧有多善多慧有少
善少慧於此中第三行者必能得定第四
必不能得第一第二若調等則得
　　三三昧品第一百五十七
問曰經中説三三昧一分修三昧共分修三
昧聖正三昧何者是耶答曰一分修者若
修定不修慧或修慧不修定共分修者
若修定亦修慧是世間三昧在煖等法
中聖正三昧者若入法位能證滅諦則名
聖正何以知之如長老比丘説行者以定
修心因慧能遮煩惱以慧修心因定能
遮煩惱以定慧修心因性得解脱性謂
斷性離性滅性又若定慧一時具足故名聖
正如以定慧得解脱名倶解脱問曰有人
言一分修者若因三昧能見光明不見諸
色若見諸色不見光明共分修者謂能見
色亦見光明聖正者謂學無學所得三昧
是事云何答曰無有經説唯見光明而不
見色經中但説我本曾見光明亦見諸色
今失光明亦不見色又汝應説因縁何故
能見光明而不見色如是等故汝説非也
問曰又經中説三三昧空無相無願是三三
昧云何差別答曰若行者不見衆生亦不
見法是名爲空如是空中無相可取此
空即是無相空中無所願求是空即名無
願是故此三一義問曰若爾何故説三答
曰是空之能謂應修空修空得利謂不見
相不見相故無相無相故不願不願故
不受身不受身故脱一切苦如是等利皆
以修空故得是故説三問曰有論師言若
三昧以空無我行是名爲空若行無常苦
因集生縁道如行出是名無願若行滅正
妙離是名無相是事云何答曰汝言行無
常苦名無願者此則不然所以者何佛常
自説若無常即是苦若苦即是無我知無
我則不復願故知亦以空故不願若説行
因集生縁名無願者此或可爾所以者何
經中説見所有生相皆是滅相則生厭離
又道中不應有無願行所以者何願是愛
分如經説上中下願道中不生貪愛是故
不應有無願行又經中説五陰滅故名滅
當知隨無五陰是名爲空空即是滅是中
無願以愛身故願故知此三一義不應差
別問曰又經中説三三昧空空無願無願無
相無相何者是耶答曰以空見五陰空
更以一空能空此空是名空空以無願
厭患五陰更以無願厭此無願是名無願
無願以無相見五陰寂滅更以無相不
取無相是名無相無相問曰有論師言是
三三昧名有漏是事云何答曰此非有漏
所以者何是時無漏能使故又此三昧於
空等勝云何當是有漏問曰若空等三三
昧實是智慧何故名三昧耶答曰諸三昧
差別故又三昧能生如實知見故名三昧
果中説因故問曰有論師言是空空等三三
昧但無學人得非餘人是事云何答曰
學人亦應得所以者何行者應證有漏
無漏一切法滅是故學人亦應當證無漏法
滅
　　四修定品第一百五十八
有修定爲現在樂有修定爲知見有修
定爲慧分別有修定爲漏盡若三昧能得
現在樂謂第二禪等何以知之佛説第二
禪謂從三昧生喜樂爲名不爲餘法
如入舍衞城爲飯食故問曰初禪亦有喜
樂何故不説有現樂耶答曰初禪雜諸覺
觀能散心故不説現樂問曰第二禪亦有
喜等能亂心法何故名樂答曰先滅諸
覺深攝心故説喜等爲樂但以行苦故
一切名苦又初禪中苦麁二禪等中苦細苦
細故得名爲樂問曰第二禪等亦有後世樂
行何故但説爲現在樂答曰如爲阿闍世
王説現在沙門果又以近故説又爲破五
欲樂故説現在樂若人貪著五欲樂故不
得諸禪爲是故説汝等若能離五欲樂當
得勝現在樂又諸佛不讃受後身故不
説後樂又世間人言在家人樂非出家
人是故佛説此是出家人現在樂也又是四
修定皆爲現樂以初受名故獨説現樂問
曰若是四修定能成種種利何故但説此四
利耶答曰利有二種世間利出世間利第
二修定爲世間利所謂知見知名八除入十
一切入等利見名五神通等利所以者何是
利眼見故名爲見是事因取光明故成故
爲知見説光明相二是出世間利以慧分
別五陰名慧分別故經中説慧分別者行
者若生諸受諸覺諸想皆能別知別知受
者謂觸因縁受無有受者別知覺者此
計我覺云何令無謂分別男女等假名
想破此想故則無諸覺如經説諸覺何
因所謂爲想故知但破想故則無諸覺諸
覺無故諸受亦無故知破假名故名慧分
別以慧分別故得漏盡如經中説行者觀
五陰生滅相故能證陰滅故知一切世間出
世間利皆攝在四中問曰有論師言第四禪
中能得阿羅漢果無礙道名爲漏盡是事云
何答曰是中無有差別因縁但第四禪中
無礙道名爲漏盡非餘是故不然又修定
爲三種利一爲現樂二爲知見三爲斷結
或説爲二如説爲畢竟盡故善清淨故生
死盡故分利種種性故是有眼者説道
是中前三説斷後一説知佛於此中不
説現樂
　　四無量定品第一百五十九
慈悲喜捨慈名與瞋相違善心如善知識
爲善知識常求利安行者亦爾爲一切衆
生常求安樂是故此人與一切衆生爲善
知識問曰何謂善知識相答曰常相爲求
今世後世利益安樂終不相違求無益事行
者亦爾但爲衆生求安樂事不求非安
樂事悲名與惱相違慈心所以者何亦爲
衆生求安樂故問曰瞋惱有何差別答曰
心中生瞋念欲撾打害此衆生從瞋起身
口業則名爲惱又瞋爲惱因懷瞋心者
必能行惱喜名嫉妬相違慈心妬名見他
好事心不忍則生嫉恚行者見一切衆生
得増益事生大歡喜如自得利問曰此三
皆是慈耶答曰即是慈心差別三種所以
者何不瞋名慈有人雖能不瞋而見苦
衆生不能生悲若能於一切衆生中深行
慈心如人見子遭急苦惱爾時慈心轉名
爲悲或有人於他苦中能生悲心而不能
於他増益事中生歡喜心何以知之有人
見怨賊苦尚或生悲見子得勝己事而
不能喜行者見一切衆生得増益事生歡
喜心如己無異是名爲喜故知慈心差別
爲悲喜問曰何所捨故名捨答曰隨見
怨親則慈心不等於親則重於中不如於
怨轉薄悲喜亦爾是故行者欲令心等於
親捨親於怨捨怨然後於一切衆生慈心
平等悲喜亦爾故經中説爲斷憎愛修習
捨心問曰若爾則無別捨心但以心平等
故名爲捨答曰我先説慈心差別爲悲喜
等又慈心以下中上法故有三種能令此
三平等故名爲捨如説以上慈心修習
二禪問曰以何方便得此慈心答曰後
當説瞋恚過患知此過患已常修慈心
又見慈心利益功徳如經中説行慈心者
臥安覺安不見惡夢天護人愛不毒不兵
水火不喪如是一切從瞋生業無如之何
聞此利益故能修習又行者生念我起瞋
恚自受果報非餘人受故應不瞋而修
慈心又行者思量我以少惡加人則自受
多惡百陪不啻故應離惡又經中説五
種除瞋因縁常當憶念又瞋恚非是行者
所宜又當念前人利益善事除捨惡事
則瞋恚息又當觀前人本末因縁此人先
世或爲我母懷妊生育爲我勤苦或爲我
父兄弟妻子云何當瞋又念來世或當爲
我父母兄弟或作羅漢縁覺諸佛云何可
瞋又見惡人以行惡故兩世受苦是故不
瞋又深觀前人體性善惡若惡人加惡何
故生瞋如火燒人不應瞋也又見前人爲
煩惱所逼不得自在猶如鬼著何爲生
瞋又隨以何因縁修習忍辱應念此法
則瞋恚息慈心増長忍功徳者謂行者生
念我若瞋他即爲凡鄙與彼無異是故應
忍如佛説偈譬如調象能堪刀箭我亦如
是能忍諸惡又偈説惡口罵詈毀辱瞋恚
小人不堪如石雨鳥惡口罵詈毀辱瞋恚
大人堪受如花雨象是故應忍又以此惡
事迴爲功徳以從諸惡成功徳故又行者
知此衆生愚癡無識猶如嬰兒不應瞋也
以此方便能修慈心問曰云何修悲答曰
行者見諸衆生樂少苦多故生悲心我當
云何於苦衆生更加諸苦又見衆生深貪
著樂則生念言我今云何斷他所願故生
悲心又見苦衆生以現苦故苦見樂衆生
以無常故苦是故一切衆生皆有苦分或
早或晩無得脱者以是因縁故生悲心問
曰云何修喜答曰行者見嫉他利者是凡
鄙相是故修喜作如是念我應與衆生樂
他今自得則是助我故應生喜又見此嫉
妬空無所益不能損他但反自害又如
經説嫉妬之過欲離此過故生歡喜問
曰云何行捨答曰見不等心過欲令心
等是故行捨又行者見貪恚心過故修行
捨問曰是無量心在何地中答曰皆在三
界問曰有論師言從三禪以上無喜根是
事云何答曰我不説喜心是喜根性但爲
利他心喜不濁故名爲喜是四無量皆是
慧性問曰云何於無色界有四無量心
以色相故分別衆生彼中壞裂色相云何
當有答曰無色衆生亦可分別如經中説
當作有色及無色等又經中説修慈極遠
得遍淨報修悲極遠得空處報修喜極遠
得識處報修捨極遠得無所有處報故知無
色中亦有無量問曰一一地中有一無量
心非想非非想處無耶答曰一切處有一
切但修上慈故生遍淨處以諸業生相似
果報故謂求樂衆生者還得樂報悲亦如
是由有身故多集諸苦虚空中無色故識
處心於縁中深樂住故捨極無所有處者行
者爲想所疲惓故入無所有處非想非非
想處亦有無量但以細微不了故不説又
一切處有一切隨多故説遍淨中慈最上故
如是等又諸禪定中四無量心受果報勝
以衆生縁故問曰有論師言是四無量但
縁欲界衆生是事云何答曰何故不縁餘
衆生耶應説因縁佛於無量經中説行
者慈心普覆四方上下一切衆生色無色界
衆生亦有無常敗壞墮諸惡趣何故不縁
問曰有論師言但生欲界行者能現入無
量是事云何答曰一切處生皆能現入問
曰若彼中生亦能現入則福不應盡常
生彼中答曰如彼中亦現入禪等諸餘善
法而亦有退沒慈等亦爾問曰若有此理
何不速退答曰有如是業雖有退因縁
而不速退如欲天等雖有善業亦生惡
道是事亦爾問曰行慈三昧者何故兵刃
水火不能害耶答曰是善福深厚諸惡不
加亦爲諸天所守護故問曰經説與慈
倶修覺意有漏無漏云何倶修答曰是慈
與覺意相順如經中説若人一心聽法則
能斷五蓋修七覺意不可聽法亦修覺
意又經中説汝等比丘修習慈心我保汝
得阿那含果慈心雖不斷結先以慈心
集諸福徳智慧利故得聖道慧能斷諸結
故説修慈得阿那含與慈修覺亦復如是
問曰阿羅漢斷衆生想云何行無量心答
曰阿羅漢雖入慈心不能集成慈業以
不受生故問曰諸佛世尊大悲云何答曰
諸佛世尊有如是不思議智雖知諸法畢
竟空而能行大悲深於凡夫但不得定衆
生相問曰悲與大悲有何差別答曰悲名
但心憐愍能成辦事故名大悲所以者何
菩薩見衆生苦爲盡此苦勤修精進又於
無量劫修習所成故名大悲又以智眼見
衆生苦決定發心要當除滅故名大悲又
多所利益故名大悲亦無障礙故名大
悲所以者何悲心或念他惡故生障礙大
悲於種種深惡通達無礙又悲心或有厚
薄不等一切平等故名大悲又自捨己利
但求利他故名大悲悲不如是是名差
別如是慈等於佛皆名爲大但以悲能救
苦是故獨説
　　五聖枝三昧品第一百六十
經中説五聖枝三昧謂喜樂清淨心明相觀
相喜是初禪二禪喜相同故名爲一枝第三
禪以離喜樂別爲一枝第四禪中清淨心
名第三枝依此三枝能生明相觀相是
明相與觀相爲因能壞裂五陰觀五陰空
故名觀相能至泥洹故名爲聖問曰經
中説聖五智三昧何者是耶答曰佛自説
行者作是念我此三昧聖清淨是名初智此
三昧非凡夫所近是智者所讃是第二智
此三昧寂滅妙離故得是第三智此三昧現
在樂後得樂報是第四智此三昧我一心入
一心出是第五智佛示定中亦有智慧非
但繋心行者修習定時若生煩惱於中生
智除此煩惱欲令三昧爲聖清淨是名初
智聖清淨者謂非凡夫所近是智者所讃
非凡夫者謂諸聖人以得智故不名凡夫
此智能破假名是第二智薄諸煩惱貪等
煩惱滅故名寂滅寂滅故妙離諸煩惱故
得名爲離得此皆是離欲道是第三智隨
證煩惱斷得安隱寂滅離熱樂故名現樂
後樂現樂名離煩惱樂後樂謂泥洹樂是
第四智行者常行無相心故常一心出入
是第五智是故若未生此第五智者應生
若生即得三昧果
　　六三昧品第一百六十一
問曰經中説六三昧有一相修爲一相有
一相修爲種種相有一相修爲一相種種
相種種相修亦如是何者是耶答曰一相
者應是禪定禪定於一縁中一心行故種
種相應是知見知諸法種種性故於五陰
等諸法中方便故問曰云何一相修爲一
相答曰若人因定還能生定者是一相修
爲種種相者若人因定能生知見者是一
相修爲一相種種相者若人因定能生禪
定及五陰方便者是種種相修亦如是問
曰有論師言一相修爲一相者若人因第
四禪證阿羅漢果是也一相修爲種種相
者若人因第四禪證五神通者是一相
修爲一相種種相者若人因第四禪證阿
羅漢果及五神通者是種種相修爲種種相
者若人因五枝三昧證阿羅漢果及五神
通者是餘二亦爾是義云何答曰應説
因縁何故第四禪及阿羅漢果是一相五枝
三昧及五神通名種種相又五枝不可爲
依五枝三昧是四禪明相觀相云何依此
得阿羅漢果所以者何要依一禪得阿羅
漢果又亦不應依明相得阿羅漢果是
故非也問曰有人説六種入定順入逆入
逆順入順超逆超逆順超是事云何答曰有
論師言行者欲趣滅盡定故次第入出諸
禪是故不應若逆若順若逆順及超越等
五種入出得何利耶行者欲至滅盡定
必應次第入亦應次第起又若得上地
何故更入下地下地刺棘如人不復樂小
兒戲又如人以巧不復樂拙是事亦應如
是又若説超越是事不然經中但説次第
入諸禪定行者若能超至第三何故不能
超至四五若言力勢齊此如人登梯可
超一桄不能超二此喩亦不必定又大
力人能至四桄亦有能越百歩是故不
然經中雖説佛入泥洹時逆順超越入諸
禪定此經與正義相違不可信受雖有此
言是義不然所以者何若説行者趣滅盡
定但應順入不須五種行者若欲直趣
滅定是則不須若欲自試心於禪定中
能自在不退故逆順出入超越如人乘馬
若對敵陣則不須盤若欲調習於閑
時則可若言下地刺棘不應入者不以
下地勝後便入以是行者所行道故若言
如人不樂小兒戲者或以因縁爲小兒
戲如老伎人終日舞戲非情所樂爲教習
故如是聖人逆順出入超越諸禪欲示天
人及諸神仙諸禪定中自在力故又佛入泥
洹時欲以深妙禪定熏修舍利故自在
入出逆順超越又人見佛入無餘泥洹則
厭惡一切諸有爲法是故佛現珍愛此法
汝言此經違正義者是事不然汝言何故
不能超至四者菩薩藏中説超越相從初
禪起入滅盡定從滅盡定起乃至入散心
中以心力大故能如是
　　七三昧品第一百六十二
論者言有七依依初禪得漏盡乃至依無
所有處得漏盡依名因此七處得聖智慧
如説攝心能生實智有人但得禪定謂
之爲足是故佛言此非足也應依此定更
求勝法謂盡諸漏故説爲依問曰云何依
此禪定得盡諸漏答曰佛説行者隨以何
相何縁入初禪是行者不復憶念是相是
縁但觀初禪中所有諸色若受想行識如病
如癰如箭痛惱無常苦空無我如是觀時
心生厭離解脱諸漏乃至無所有處亦如
是但三空處無色可觀行者見欲界憒亂
初禪寂滅然後乃得是故佛言勿念初禪
寂滅樂相但觀初禪五陰八種過患餘依亦
爾問曰欲界何故不説依耶答曰須尸摩
經中説除七依更有得聖道處故知欲界
亦有問曰有人言依初禪邊未到地得阿
羅漢果是事云何答曰不然若未到地有
衣是則有過若能得未到地何故不入初
禪是故不然問曰非想非非想處何故不
説依耶答曰彼中不了定多慧少故不説
有依七想定即七依也問曰佛何故説七
依名七想定答曰外道無眞智故但依止
想一切依止皆爲想所汚不爲解脱故名
想定聖人能破壞想但依此定直取漏盡
故名爲依如説行者觀此諸法如病如癰
等非想非非想處亦以想不了故不説想
定
　　八解脱品第一百六十三
論者言經中説八解脱初内色想觀外色行
者以此解脱破壞諸色何以知之第二解
脱中説内無色想觀外色以破内色故言
内無色想故知行者於初解脱中漸壞身
色至第二解脱中内色已壞但有外色第
三解脱中外色亦壞故不見内外色是名
色空如波羅延經中説壞裂色相斷滅諸
欲内外無見我問是事四解脱中説心
識空如六種經中説若比丘於五種中深
生厭離餘但有識當知是中四解脱壞裂
諸識第八解脱一切滅盡所以者何若滅
色滅心則有爲都滅是名阿羅漢果以如
是次第乃得滅盡是名八解脱有人言初
二解脱是不淨第三解脱名淨此事不然
所以者何是名解脱無有以不淨觀而得
解脱淨觀亦無解脱但以空觀能得解脱
又外道能得淨不淨觀而不名得解脱問
曰外道亦能壞裂色相此事云何答曰外
道以信解觀破壞色相非空觀也所以
者何如用信解觀見身已死棄之塚間
虫狩食等問曰外道離色得無色定應
有無色解脱答曰外道雖有無色定以
貪著故不名解脱聖人因無色定能觀
四陰病等八事故名解脱問曰汝説滅定
是阿羅漢果此事不然所以者何學人亦名
得八解脱汝説滅定名爲漏盡然則學人
應得漏盡答曰經中總相説滅不分別言
是心滅是煩惱滅如經中説二種滅一滅
二次第滅二種泥洹一現在泥洹二究竟泥
洹亦説二種安隱一安隱二第一安隱得
安隱者亦二種一得安隱二得第一安隱
是故學人所得非眞實滅又經中説若比
丘能入滅定一切事訖若滅定非羅漢果
則不應説一切事訖問曰學人實不得
八解脱耶答曰經中説學人得九次第定
不説得滅盡行者若得滅盡而不能入
諸禪定名慧解脱若能入諸禪定而不得
滅盡是名身證若二倶得名倶解脱所以
者何諸漏是一分障禪定法是一分得解
脱二分名倶解脱問曰諸次第中滅諸解
脱中滅有異耶答曰名同而義異次第中滅
名心心數滅解脱中滅名諸煩惱滅如經
中説諸行次第滅謂入初禪語言滅入二
禪覺觀滅入三禪喜滅入四禪樂滅入
空處色相滅入識處空相滅入無所有處
識相滅入非想非非想處無所有想滅入
滅盡定諸想受滅於此諸滅更有勝滅所
謂行者於貪恚癡心厭得解脱問曰云何
知次第中心心數滅解脱中諸煩惱滅答曰
滅名雖同義應有異次第中説想受滅解
脱中説無明觸受滅所以者何從假名生
受破假名則滅次第中不爾諸經中如是
差別若直説行者得滅盡則一切事訖當
知爲證泥洹時諸煩惱滅不説心心數滅
問曰若八解脱是滅煩惱法則一切阿羅
漢悉皆應得答曰皆得但不能入若得
諸禪定則能得入問曰行者若無禪定
云何能得身心空及盡諸煩惱答曰是人
有定而不能證更有如電三昧因是三昧
得盡煩惱如經中説我見比丘欲取衣
時有煩惱取衣已即無煩惱如是等所以
者何心如電三昧如金剛眞智能破煩惱
又此義佛第三力中説所謂諸禪解脱三昧
入垢淨差別如實知於中禪名四禪有人
言四禪四無色定皆名爲禪解脱名八解脱
三昧名一念中如電三昧入名禪解脱三昧
中得自在力如舍利弗説我於七覺中能
自在出入故知慧解脱阿羅漢有諸禪定
但不能入深修習故能自在入問曰阿羅
漢何故有不深修習諸禪定者答曰是人
得道所作已辦樂行捨心故不善習若無
捨心則入定無難如經中説行者善修四
如意足能吹雪山令爲塵末何況死無明
耶故知八解脱中説漏盡滅非入定滅又
經中説有明性有空性有無邊虚空性有
無邊識性有無所有性有非想非非想性
有滅性因闇故有明性因不空故有空
性因色故有無邊虚空性因無邊虚空性
故有無邊識性因無邊識故有無所有
性因無所有故有非想非非想性因五陰
故有滅性若不能破壞五陰假名相是名
爲闇若能破壞五陰假名則名明性如佛
教一比丘汝於空諸行中當觀諸行空
自調伏心如人持燈入空室中所見皆
空行者取色證此色滅是名空性外道因
無邊虚空處得離色乃至因非想非非想
處離無所有處因諸陰有滅性者行者
所有思量所有作起皆滅爲妙是名因諸
陰有滅性問曰是諸性依何定得答曰
經中説明性乃至非想非非想性皆以自
行入定故得謂行縁有爲道故得所以者
何縁色初智是名明性第二性亦取色取
已分別令空如是乃至非想非非想性滅性
入滅性一切有爲法空故得是中滅盡諸
有爲故故知此中説滅名爲漏盡泥洹
問曰此諸解脱在何地中答曰行者欲
破壞色或依欲界繋定或依色界定
能得色空一切地中能得心空問曰此
解脱幾有漏幾無漏答曰是空性故一切無
漏
　　八勝品第一百六十四
初勝處内色想見外色少若好若醜於是
諸色勝知勝見故名勝處第二内色想見外
色多第三内無色想見外色少第四内無
色想見外色多第五内無色想見外青色青
形青光如憂摩伽花如眞青染波羅㮈衣
第六見黄第七見赤第八見白行者見如是
等無量諸色所以者何非但有此青等四
色以略説故有八勝處行者若能以空壞
裂諸色爾時名爲勝處問曰誰能得此答
曰是佛弟子非餘人也問曰是八勝處在
何地中答曰在欲色界問曰爲有漏爲無
漏答曰先是有漏以空壞色則名無漏問
曰何故此法獨名勝處答曰此是行者所
貪著處是故佛爲弟子説名勝處示勝此
縁故
　　初禪品第一百六十五
九次第定四禪四無色定及滅盡定初禪
者如經中説行者離諸欲諸惡不善法有覺
有觀離生喜樂入初禪問曰應但説初
禪相何故乃説離諸欲耶答曰有人謗言
世間無有能離欲者以世人皆處五欲中
故無人眼不見色耳不聞聲鼻不嗅香
舌不知味身不覺觸故説離欲欲名欲
心非是色等如説色等諸物不名爲欲何
以知之有精進者色等猶在而能斷欲又
經中説色等是分不名爲欲是中貪心則名
爲欲若生貪心則求諸欲求欲因縁故
有貪恚鞭杖殺害惡法隨逐如火因經中
説因愛生求等故知離貪欲故名爲離欲
有人言離色等五欲名爲離欲離惡不善
法名離五蓋初禪近散亂心故名有覺又
此行者定力未成散亂心發故名有覺如
經中説我行有覺有觀行當知佛説散心
爲覺是覺漸微攝心轉深則名爲觀隨定
成就心不多散是時名觀是觀隨逐行者
至禪中間若離覺觀得喜名離生喜是喜
初得能利益身故名爲樂是離覺觀喜住
一縁中是名爲禪是禪爲覺觀所亂故得
異身果報以下中上差別故有梵衆天
梵輔天大梵天問曰若離覺觀喜名初禪
者則不復以五枝爲初禪若離覺觀與
第二禪有何差別又經中説初禪有覺有
觀猗樂異喜亦異若喜即是樂則七覺
意中不應別説猗覺意也答曰汝言初禪
無五枝是事不然不説五枝是初禪性
初禪近地有此覺觀故名爲枝問曰若
近地有法數爲枝者初禪亦近五欲則應
説爲枝答曰五欲不名爲近此行者心已
離故又初禪次第不起欲心又五欲不住
爲初禪枝枝名爲因因即是分如聖道
分集會具等覺觀亦爾是初禪因若行者定
心於縁中退還取定相攝心於縁憶念本
相是名覺觀故知覺觀是初禪因第二禪
中定心已成是故不以覺觀爲因亦二
禪次第不生覺觀若汝説初禪與覺觀倶
是亦不然從初禪起次生覺觀以雜
覺觀故名爲倶如與弟子倶行雖小相
遠亦名爲倶又此地中有生因縁故名有
覺觀如鬼病人雖不發時亦名爲病是人
爲鬼所汚有縁還發故名爲病又樂受即
是喜但差別説亦從猗別説爲樂如經中
説得身猗則受樂問曰若爾初禪何故
説五枝耶答曰隨時説五如七覺意得
時節故名十四覺意是中説有身猗心猗
而實無身猗但心樂故身亦受樂喜亦如
是初來在身名爲喜樂喜初得相故名爲
樂後但名喜以時異故又無別猗法但
喜生時身心無麁重法柔軟調適故名曰猗
如病四大滅無病四大生是人名樂猗亦
如是又於除滅中亦説名猗如經中説諸
行次第滅如入初禪語言滅乃至入滅盡
定諸想受滅是故無別猗法若説初禪與
覺觀相應是亦不然所以者何經中説行
者若入初禪則語言滅覺觀是語言因云何
有語言因而語言滅若謂覺觀猶在但語言
滅者若人在欲界心不語言時亦名爲
滅問曰若初禪中無覺觀者應名爲聖默
然而佛但説二禪爲聖默然不説初禪故
知初禪應有覺觀答曰以近覺觀故不
説默然非覺觀相應故不説也又經中説
初禪有音聲刺故不説默然問曰初禪何
故以音聲爲刺答曰初禪住定心弱如花
上水第二禪等住定心強如漆漆木又觸
等亦名爲初禪刺以觸能令起初禪故二
禪等不爾所以者何以初禪中諸識不滅
故第二禪等五識滅故
成實論卷第十二

成實論卷第十三
　　訶梨跋摩造
　　姚秦三藏鳩摩羅什譯
　　二禪品第一百六十六
滅諸覺觀内淨一心無覺無觀定生喜樂
入第二禪問曰若第二禪説滅覺觀當知
初禪必有覺觀如二禪中有喜故三禪説
滅喜答曰如初禪中無苦根亦説苦根
第二禪滅此亦如是問曰初禪中雖無苦
根而有諸識諸識是苦根所依故説初禪
苦根不滅答曰初禪中雖有諸識非苦根
所依問曰五識性是苦根所依以性同故
説初禪有苦答曰若爾憂根從意識性生
故應一切處有問曰今何故説二禪中苦根
滅答曰初禪近不定心不定心者能生欲
界繋諸識於中生苦根是故不説初禪苦
滅問曰若爾初禪亦近憂根是憂根亦應
説若第二第三禪滅答曰依欲憂根從依
欲喜生得淨喜則不淨喜滅是故初禪中
無憂根依不定生苦根初禪近散心故
不名爲滅又如三禪無苦亦説斷苦樂
故入第四禪是事亦爾又行者於初禪中
定未具足常爲覺觀所亂故説二禪滅
諸覺觀内淨者二禪攝心深故散亂常不
得入内無亂心故名内淨是二禪體一心
無覺無觀者一心名心行一道亦名爲禪
即是内淨得此深定故覺觀不生不如初
禪心數在覺觀故説無覺無觀定生喜樂
者初禪以離故得喜此中定成就故得喜
故曰定生問曰初禪中喜二禪中喜有何差
別答曰初禪以滅憂故喜二禪滅苦故喜
又初禪中喜違不淨喜故得二禪中喜違
淨喜故得雖倶以愛因縁故喜而初禪
喜弱問曰如是義爲有漏爲無漏答曰
皆是有漏有我心則有喜若無漏心則無
我無我故無喜問曰無漏無喜是事不
然佛七覺中説喜覺分覺分但是無漏故
知有無漏喜又經中説心喜者得身猗
身猗則受樂若無無漏喜亦應無無漏猗
樂又佛見衆僧深行善法則生歡喜故知
有無漏喜答曰汝以七覺證無漏喜是
事不然覺分二種有漏無漏如經中説行
者聽法時能斷五蓋修七覺分又覺名無
學智若爲覺行不淨等法皆名覺分汝
説亦不應有無漏猗者先生喜已後得無
漏謂如實知見又非一切猗皆因喜生如
三禪已上無喜亦有猗又我等不説離智
別有受法此無漏智初來在心説名爲樂
是故有無漏樂但不因喜生又經中説除
身心麁重名猗得無漏時身心調適是故
有無漏猗又佛常行捨心是故言佛有喜
此事應明又若人無我我所則無喜若羅
漢有喜亦應有憂而實無憂故知無喜
問曰如初二禪有喜無憂羅漢亦爾有
喜無憂有何咎耶答曰諸禪定中有憂如
根義中説憂喜乃至有頂苦樂隨身乃至
四禪又趣三禪中説離喜行捨故知無無
漏喜若有云何言離又無漏心不應有喜
喜皆依假名想分別有問曰若爾則初二禪
中無無漏受經中説初禪二禪但有喜未
有心樂今喜亦無復何所有答曰此喜離
喜等不説無漏禪更有經説無漏禪所謂
行者何相何縁入初禪不念是相是縁但
觀初禪中所有色受想行識如病如癰乃至
無我問曰如病如癰如箭痛惱此四是世
間行非無漏是故汝以此經爲證不能成
無漏也答曰此四行皆是苦之異名故名
無漏問曰學人亦無無漏喜耶答曰若在
道心爾時無喜在俗則有無學常無問曰
經中説以喜樂心能得四諦云何言無無
漏喜答曰無我心即名爲樂行者得無我
心破壞顛倒知眞實故心則快樂無別有
喜又此經明不以喜能得實智故如是
説
　　三禪品第一百六十七
離喜行捨憶念安慧受身樂是樂聖人亦
説亦捨憶念行樂入第三禪問曰何故離
喜答曰行者見喜能漂故離又此喜從
想分別生喜動轉相從初已來苦常隨逐
以此故離又行者得寂滅三禪故捨二禪
又從喜生樂淺離喜生樂深如人於妻子
等不能常喜以喜從想分別生故樂不
從想分別生故能常有行者亦爾喜初來
則以爲樂後則厭離問曰若人爲熱所惱
則以冷爲樂行者爲何苦所惱故以三
禪爲樂答曰二禪中喜是發動相如刺
棘行者爲此喜所惱故於無喜定中而
生樂心問曰隨有熱苦則以冷爲樂若
得離熱冷則非樂行者若以離喜何故
於三禪中猶生樂心答曰生樂二種或由
苦在如有熱苦則以冷爲樂或由離苦
如離怨憎如佛離拘舍彌比丘言我安
樂是事亦爾得離動相故於二禪生樂
如離五欲故以初禪爲樂行捨者以離
喜故心得寂滅行者先深著喜心多散亂
今得離故其心寂滅故説行捨憶念安慧
者於喜過中此二常備不令喜來破壞又
憶念者憶念喜安慧見喜中過受身樂者
離喜行捨捨即是樂以無動求故是樂不
從想分別生故名身受樂聖人亦説亦捨
者説名隨世人故説名爲樂如説非想非
非想處心不貪著故捨憶念行樂者是人
知捨謂見喜過而生厭離故得妙捨又憶
念亦妙謂能念喜過此中亦應説安慧與
念同行故不説樂者是第一樂是故聖人
亦説亦捨問曰三禪中有受樂何故説
捨樂答曰我此論中不説離受別有捨
樂受樂即是捨樂問曰若爾第四禪中應
説受樂以有捨故答曰我説四禪亦有
受樂但爲滅第三禪樂故如是説問曰
若倶是受樂何故初禪二禪名喜三禪名
樂答曰以想分別故名喜無想分別故名
樂行者於第三禪心轉攝故無想分別故
名爲樂又得三禪寂滅轉深故名爲樂
如説動求心聖人名苦動名分別言此是
樂
　　四禪品第一百六十八
除斷苦樂先滅憂喜不苦不樂捨念清淨
入第四禪問曰若先斷苦何故於此中説
若必欲説應言先斷如先滅憂喜答曰
四禪名不動欲成此不動相故説無四
受所以者何動名發動行者爲苦樂所
侵則心動心動則生貪恚故斷苦樂令
心不動問曰若第四禪受利益最大何故
不名爲樂答曰是受寂滅故説不苦不樂
隨心念知此是樂則名爲樂得第四禪
離三禪樂故不以爲樂捨念清淨者此中
捨清淨以無求故三禪有求謂此是樂
又此禪中念亦清淨所以者何三禪中以著
樂故憶念散亂至第四禪中貪樂斷故
憶念清淨問曰何故四禪不説安慧答曰
若説憶念清淨當知已説安慧以此二法
不相離故又此是禪定道非智慧道安慧
是慧故不説第三禪後分中亦不説安慧
但説行捨憶念樂不説行捨念慧樂又此
憶念能成禪定若人定未成時要以取想憶
念能成所以獨説又得上功徳捨下功徳
不須思惟故不説慧問曰不苦不樂受是
無明分四禪中多與慧相違故不説慧
答曰若爾不苦不樂受不應爲無漏樂受
是貪分故亦無無漏問曰三禪中爲違自
地過故説安慧爲違他地過故説憶念
四禪自地無如是過故不説安慧答曰四
禪亦有貪等過故應説安慧是中貪過細
微難覺故必應當説餘地中亦應説而不
説故知應如我答問曰何故四禪出入息
滅答曰息依身心何以知之隨心細時喘
息亦細四禪心不動故出入息滅又如人
疲極若擔重上山則喘息麁息時則細四
禪亦爾以無動相心止息故出入息滅
有人言行者得四禪四大故身諸毛孔閉
是故息滅此事不然所以者何飮食汁流
充遍身中若諸毛孔閉則不應行而實不
可故知四禪心力能令息滅問曰四禪中
無樂受是中云何有愛使經中説樂受中
愛使答曰是中有細樂受但斷麁樂故説
不苦不樂如風動燈若置密室則名不
動是中必有微風然但無麁風故名不
動四禪亦爾必有細樂斷麁苦樂故名
不苦不樂
　　無邊空處品第一百六十九
過一切色相滅有對相不念一切異相入
無邊虚空處色相名色香味觸相行者以何
故過謂此色中有對有礙及諸異相謂鍾
鼓等此諸相是種種煩惱種種業種種苦因
以此故過若過一切色相則有對相滅有
對相滅則無異相是中略故不説過此故
此滅復有人言一切色相者即是眼識所
依止相有對相者是耳鼻舌身識所依止
相異相者是意識所依止相此事不然所
以者何若言滅有對相則已攝色何故別
説又離色相對相無別有意識所依止色
是故不應別説異相應如先説入無邊虚
空處者行者以色相逼閙疲惓故觀無邊虚
空内取眼鼻咽喉等虚空相外取井穴門向
樹間等虚空相又觀身死棄之塚間火燒滅
盡若鳥狩食噉虫從中出故知此身先
有虚空問曰是虚空定以何爲縁答曰初
縁虚空成已自縁諸陰亦縁他諸陰所以
者何以悲爲首作如是念衆生可愍爲色
相所惱問曰此定何衆生縁答曰縁一切
衆生問曰是行者離色相云何能縁欲色
衆生答曰是行者能縁色但於色中心不
通暢不樂不著如經中説若聖人深見憶
念五欲於中不樂不通不著畏沒退還如
燒筋羽若念泥洹心則通暢此人如是亦
能縁色但不貪樂又如行者雖離色相
以虚空邊能縁四禪如無色定能縁無漏
色是中無過非煩惱處故餘亦應爾問曰
虚空是色入性云何縁此能過色相答曰此
定縁無爲虚空故能過色問曰此定不縁
無爲虚空所以者何此定方便中説縁眼
等中空故知縁有爲虚空又經中不説無
爲虚空相但説有爲虚空相所謂無色處名
虚空是故無無爲虚空答曰色性不名虚
空所以者何經中説虚空無色不可見不可
對問曰更有經説因明知虚空除色無
有餘法因明可知答曰無色名虚空諸
色以明可知是故因明則知色無非有
虚空又於闇中亦知虚空盲人以手亦知
虚空又以杖亦知此是虚空故知虚空非
是色性色不以此等因縁可知又色是有
對虚空無對又以火等能盡滅色而不能
滅虚空若虚空滅更名爲何法問曰若
有色生則虚空滅如起牆壁是中則無復
有虚空答曰此中色生是色竟無所滅所
以者何色無名虚空無法不可更無是故
色不滅空又汝言虚空是色此中無有因
縁可令是色問曰現見門向等中虚空現
見事中不須因縁答曰虚空不可現見
先已破故所謂闇中亦可知等問曰若虚
空非色爲是何法答曰虚空名無法但無
色處名爲虚空問曰經中説因六種故衆
生受身又説虚空名不可見無色無對若
無法不得作如是説無有説兎角名不
可見無色無對答曰若實有法皆有所依
如名依色色亦依名虚空無依故知無法
汝言空種是亦不然所以者何色礙於色
是色得異色無故得増長以此義故佛
説因六種衆生受身汝言虚空無色無形
無對亦以破諸物故作如是説不説有
虚空相汝言無有説兎角爲不可見無色
無對是亦不然所以者何皆由虚空得
有所作去來等事兎角等中無如是義問
曰心亦如是無色無形無對可言無耶
答曰心有作業謂能取縁虚空無業但以
無故得有所作故知無法是故此定初
縁虚空問曰此定能縁何地答曰縁
一切地及縁滅道問曰有人言諸無色定
雖能縁滅但縁比智分滅不縁現智分滅
是事云何答曰縁一切滅以現法智縁現
在自地滅以比智縁餘滅道亦如是能縁
一切法故問曰生無色界衆生能起餘地
心不答曰能起餘地心及無漏心問曰若
爾云何不沒答曰住業果報中故能不沒
如欲色界中神通力故住異色異心而能
不沒彼中亦爾問曰無邊虚空定與虚空
處一切處有何差別答曰欲入虚空定方
便道名一切入定成已名虚空定是中定因
果是地一切有漏無漏若定非定若垢若淨
皆名無邊虚空處
　　三無色定品第一百七十
過一切無邊虚空處入無邊識處行者深厭
色故亦捨色治法如人渡河已亦棄船去
如得出賊欲遠捨去行者亦爾雖因空
破色亦欲遠去無邊識者行者以識能縁
無邊虚空則識無邊是故捨空縁識又如
爲色疲倦故縁虚空如是爲虚空疲勞
欲止息故但縁於識又此人以識能縁空
故謂識爲勝故但縁識行者以識隨縁隨
時故有無邊疲惓厭離欲還破識故入
無所有處作如是念隨有識則苦我若有
無邊識必當有無邊苦是故攝縁識心心
微細故謂無所有復作是念無所有即是
想想爲苦惱如病如癰若無想復是愚癡
我若見無所有即爲是有故於諸想未得
解脱行者見想爲衰患無想爲癡寂滅微
妙所謂非想非非想處凡夫常怖畏無想以
爲愚癡是故終無能滅心者有人言無想
衆生亦能滅心是事不然所以者何若色
界中能滅心者無色界中何故不能問曰
色界有色故能滅心無色界中先已滅色
今復滅心若見色心倶滅則驚怖迷悶答
曰若在彼中不能滅者於此間生則應
能滅如滅盡定問曰是滅心果無想是故
若滅色心則爲永失答曰滅盡定亦有有
心果此事亦爾又若果不斷亦名住於果
如在變化色變化心中還生果故不名永
滅是故色界中不應説滅心若説者無色
界中亦應當説又無想定中心不應滅所
以者何行者要厭離心故能滅心若厭心
者尚不應生無色界中況生色界又凡
夫於心深生我想如經中説凡夫長夜貪
著此心謂之爲我是故不能無餘厭離又
經中説外道能説斷滅三取而不能説斷
我語取是故不能滅心又若正知因縁
法者能得心空如猿喩經説凡夫或能離
身而不能離心寧觀身常勿觀心常所
以者何眼見是身或住十歳乃至百年所
謂若心若意若識如事念念生滅變異如
猿猴縁樹捨一枝攀一枝不住一處若
聖弟子於中正觀因縁法故能知無常又
知因縁法者以受差別故能分別識諸外
道輩以無分別因縁智故不能滅心又
凡夫離色不離心故不得解脱若倶能
滅心復以何故不得解脱又凡夫人怖畏
滅故於泥洹中終不能生安隱寂滅想
如經中説無我無所有是凡夫人深怖畏
處又於無想中生愚癡心若於泥洹不
生寂滅安隱想者云何當能滅心又凡夫
法要因上地能捨下地是故無能滅心因
縁但以定力細想現前心不覺故自謂無
想若起麁想即時退墮如少智人名曰無
智如食少醎名爲無醎如迷悶失念蟄
虫氷魚如説非想非非想處此中亦爾雖
實有想隨世俗故説名無想
　　滅盡定品第一百七十一
過一切非想非非想處身證想受滅問曰
何故諸禪中不説過一切無色定中不説
滅耶答曰我説諸禪定中皆有覺觀喜
樂等法是故不説過一切也問曰無邊
虚空處有色心此事已明故無色中亦不應
説過一切答曰若入無邊虚空定中得
脱色心而不得脱覺觀等法復有人言
若説過滅沒皆義一而異名又無色中定
心堅固下地中心爲散亂所壞是故不説
過一切問曰若倶説有刺棘謂色相等
何故説心堅固耶答曰雖倶説刺棘亦名
第四禪爲無動如是無色定中定力大故
得名堅固問曰學人不應得滅盡定以
未過一切非想非非想處故答曰學人能
見非想非非想處一切行滅但未能令其
不生故得説過問曰若此中意以泥洹爲
滅者汝先言九次第中滅是心心數滅是
則相違答曰滅定二種一者諸煩惱盡
二煩惱未盡煩惱盡者在解脱中煩惱未盡
者在次第中一滅煩惱故名滅定二滅心
心數法故名滅定滅煩惱是第八解脱亦
名阿羅漢果阿羅漢果名滅一切想令不
復生此中雖滅諸想有餘結故不能令
更不生問曰若行者以九次第定能滅心
者須陀洹等云何能證心滅法耶答曰九
次第中滅名爲大滅若人善修諸禪定道心
力強故能得此滅若無斯力則但有滅不
能如是爲大力故説次第定餘處亦有
心滅如第四禪中能滅心心數法入於無
想初禪等中何故無滅又餘處亦應有滅
心義如經中説須陀洹等皆能證滅但心
滅名滅更無餘法滅故知離此九地亦有
心滅問曰若滅盡定能滅一切心心數法
何故但説想受滅耶答曰一切心皆名爲
受是受二種一想受二慧受想受名有爲
縁心以想行假名法中故假名二種一因
和合假名二法假名是故一切有爲縁心皆
名爲想慧受名無爲縁心是故若説想受
滅者則爲説一切滅問曰一切心心數法
中受想最勝是故獨説所以者何煩惱有二
分一愛分二見分受生愛分想生見
分又欲色界中受勝無色界中想勝是故但
説二種又諸識處中但説受想識處從心
起故即名爲行又若説受想滅則説一切
心心數滅以諸心數不相離故答曰不
然汝言勝故獨説應當説心所以者何處
處經中説心爲王亦是二分煩惱所依亦
以心差別故名爲受想故應説心又説心
則易是故汝説非也問曰此定何故説身
證耶答曰八解脱皆應説身證又是滅法
非言所了故説身證如觸水者則知冷
相非聞能知此事亦爾又此是無心法故
應以身證問曰汝説滅定是無心法此義
不然所以者何入此定者是衆生世間無
有無心衆生是故不然又經中説命熱識
此三法常不相離故無滅心又一切衆生
皆以四食得存入滅盡定則無諸食所以
者何是人不食揣食觸等亦滅故無食也
又心從心生若此心滅餘心不生無次第
縁故後心云何更生又心但入無餘泥洹
斷相續時滅非餘處滅如經中説以色
過諸欲以無色過色以滅過諸作念思
惟心爲作念思惟要以滅能過得有餘泥
洹則垢心滅得無餘泥洹則無垢心滅此
是佛法正義又入滅定者不名爲死心
滅名死若滅心還生死者亦應更生然則
終無有死若滅心還生入泥洹者亦應還
生然則終無解脱而實不然故心不滅答
曰汝言無無心衆生雖同無心而異於死
如經中問入滅盡定者與死有何差別
答曰死者命熱識三事都滅入滅盡定者
但心滅而命熱不離於身故知應有無心
衆生又是人心得常在以得力故亦名有
心不同木石汝言三事不相離者爲欲
色界衆生故説無色界中有命有識而無
熱又入滅盡定者有命有熱而無識即
此經中亦説識離於身是故若言三事不
相離者隨有處説汝言無食云何存者
此身已先意思食故住現在以冷等觸故
能持身汝言心因心生心與異心作因作
因已滅是故能生異心問曰云何滅心能
生異心如眼已滅則不能生識答曰如
已滅業能生果報是事亦爾又意與意識
二事相礙眼與眼識不如是是故非因汝
言斷相續時心滅是事不然滅有二種
色滅心滅或色滅非心如無色中或心滅
非色如入滅定或色心倶滅如斷相續
時汝言入滅盡定不名死者是人命熱不
滅死者三事都滅是則爲異又此人因命
熱故心能更生死者不爾汝言若滅心還
生則無解脱是事不然所以者何入泥洹
者先業所受命熱識滅不期更生此人命
熱不滅先期心生如滅盡定品中説入滅
盡定者因是六入及身命故還能起是故
心能更生入泥洹者心更不生故知此定
無心問曰何故施起此定者能得現報
答曰從此定起心深寂滅如經中説起滅
定者心順泥洹又是人禪定力強依此定
故智慧亦大智慧大故能令施者得勝果報
如人供養百千聲聞不如一佛是中皆以
智慧爲勝不在斷結是事亦爾又入此
定者以多善法勳修其心故生大果如
善治田所收必多又施能厭世者則得
大報起滅定者深惡世間是故供養爲勝
又施淨心者得大果報非垢心者此人
不以假名垢心是故供養得大果報又是
人常在第一義諦餘人住於世諦又此人
常住無諍法中所以者何有爲縁心則有諍
訟又如經中説稊稗害禾貪欲害心是故
施無欲人得大果報貪欲因縁謂假名相
起此定者縁泥洹故離假名相又經中説
若人受檀越供已入無量定是檀越以此
因縁得無量福起滅定者縁泥洹心是
名無量此滅亦是無量得無量福故能得
現報又以八功徳嚴此福田泥洹縁心是
眞正見餘分隨從是故能生現報問曰有
人言滅盡定是心不相應行亦名世間法此
事云何答曰如上説起此定者有深寂滅
等諸功徳是功徳世間所不應有問曰滅
盡定名爲遮法以此法故令心不生是
故應名心不相應行如鐵得火則無黒相
離火還生此事亦爾答曰若爾者泥洹亦
應是心不相應行所以者何因泥洹故餘
陰不生若泥洹非心不相應行者此定亦
不應名不相應行但諸行者法應如是入
此定中隨所願故心能不生是故不應説
名不相應行問曰此定如是次第入者亦
應次第起耶答曰亦次第起漸入麁心問
曰經中説初起滅盡定者觸三種觸所謂
無動無相無所有何故如是答曰無爲縁心
中所有觸名無動無相無所有無動即是空
有爲縁心輕故有動所謂取色受等空中無
相無相中無貪等所有此無心者初縁泥
洹後縁有爲故説起時觸三種觸問曰有
人言入滅盡定心是有漏起定心或有漏
或無漏是事云何答曰非有漏行者欲入
此定先來破壞一切有爲破已故入起時泥
洹縁心現前故知倶是無漏問曰經中説行
者入滅盡定不自念入起時亦不自念
若爾云何能入答曰常修習故定力堅強雖
不自念而能得入又此行者從斷有爲爾
來入滅若不制心令縁有爲則不名入
是故經説入此定者先調習心故能得入
問曰若無異空可得修無爲縁心更得何
利答曰久修習故定則堅固知見明了如有
爲縁心見念念滅亦無異念念滅但久修習
則心堅固此事亦爾
　　十一切處品第一百七十二
不壞前縁心力自在名一切處行者取少
相已以信解力令其増廣所以者何此攝
心力若入實中則皆能令空入信解中皆
能令隨先所取相問曰何者是信解性答
曰青等諸色無量略説其本有四地等四
大是四色本能破此八事是名虚空以識
能知無邊空故亦名無邊所以者何非有
邊法能取無邊是名爲十問曰地中實有
水等行者云何能觀但是地耶答曰久習
此觀常取地相後但見地不見餘物問曰
行者所見地相實爲地不答曰以信解力
故見爲地非實爲地問曰若變化力有
所變化亦非實耶答曰變化以定力成故
所作皆實所謂光明及水火等問曰有論師
言八一切處但在第四禪中是事云何答
曰若在欲界及三禪中有何咎耶後二一
切處各當自地此十皆是有漏以不壞縁
故問曰虚空相非破色耶答曰行者亦以
信解取眼鼻等空相爲空不能直破實
色是故亦名信解問曰經中説入一切地
定者念地即是我我即是地何故作如是
念答曰行者見心遍滿故生此念一切是
我問曰有人言此定但縁欲界繋地等是
事云何答曰若縁一切欲色界繋地等有何
咎耶假令此定更縁餘法復有何咎又此
定是信解觀虚妄縁無有不虚地等問曰
佛弟子亦觀地等是事云何答曰學人若觀
皆爲破壞問曰實非一切皆是地等云何
此定非顛倒耶答曰此觀中有癡分以此
觀中起我見故不淨等觀雖非眞實而隨
順離欲此觀不爾故有癡分問曰何故不
觀受等無邊但觀識耶答曰可取是地等
取者是識是故見識不見受等又先説受
等皆心之差別又行者不見受等遍滿以
不一切處受苦樂故佛弟子若行此定
爲壞縁故所以者何此縁是行者所貪著
處若不破壞則同凡夫
　　無常想品第一百七十三
無常想苦想無我想食厭想一切世間不可樂
想不淨想死想斷想離想滅想無常想者謂
無常法中定知無常問曰何故一切無常答
曰是一切法皆從縁生因縁壞故皆歸無
常問曰不然有法雖從縁生而非無常
如外經説爲三祠者得生常處又梵世
身常答曰汝法中亦説釋提桓因能作百
祠亦復退墮又偈中説多諸帝釋等造過百
千祠皆悉無常盡百千祠者猶不在故知
三祠非常又釋提桓因及天王等身分亦盡
是故從縁生法無有常者又汝法中以韋
陀爲貴韋陀中説由智慧故得不死法
如説見日色大人過於世性先隨順此人
意能得不死道更無餘道小人神小大人
神大常在身中若人不知此神相者雖復
讀誦韋陀等經無所益也又梵世身皆是
無常何以知之汝法中説梵王亦常祀祠
持戒爲諸功徳若知身常何故爲福又聞
汝經中説諸梵王有惡婬欲若有婬欲必
有瞋等一切煩惱若有煩惱必有罪業
如是罪人云何當能得常解脱又非一切
神仙皆爲天祠亦不一切行梵天道若此
是常則盡應爲之又一切萬物皆悉無常所
以者何若地水火風大劫盡時更無有餘
又時轉如輪故知無常又成就戒定慧等無
量功徳諸大聖人定光佛等及辟支佛摩訶
三摩等劫初諸王皆悉無常當有何物常
耶又佛自説一切生法皆無常定相如牛
糞經中説佛以少牛糞示諸比丘無爾所
色常定不變是經中廣説釋梵轉輪諸王果
報亦盡故知一切無常又三界一切皆有
壽量阿鼻地獄極壽一劫僧伽陀地獄壽
命半劫餘則或多或少龍等極多亦壽一
劫餓鬼極多壽七萬歳弗于逮壽二百五
十歳拘耶尼壽五百歳欝單越定壽千歳
閻浮提壽或無量劫或十歳四天王天壽
五百歳乃至有頂壽八萬劫故知三界一切
無常又以三種信信知無常現見中無有
法常聖人所説中亦無法常比知中亦無
有常要先現見後比知故又若有處常何
有智者滅一切法而求解脱誰不欲與所
愛常共同止受諸樂者而實智者皆求解
脱故知生法無得常者又復當説一切生法
皆念念滅尚無暫住況有常耶問曰修
無常想能辦何事答曰能破煩惱如經中
説善修無常想能壞一切欲染色染及無色
染掉慢無明問曰不然此無常想亦増貪
欲如人覺知盛年不久則深著婬欲知
華不久鮮則速用爲樂知他妙色非已常
有則駛増婬欲如是隨知無常則生貪
著故無常想不壞貪欲亦有人知無常
故而爲殺等又乃至畜生皆知無常而亦
不能破諸煩惱是故修無常想無所利
益答曰以無常故生別離苦失盛年安樂
壽命富貴智者以此則不生喜心無喜心
故不生貪心因受故愛受滅則愛滅故無
常想能斷貪欲又若法無常即爲無我行者
能觀無常無我則不生我心無我心故無
我所心我我所無故何所貪欲又能修習無
常想者於自他身見念念死云何生貪
又行者隨所求事皆無常壞敗則爲所誑
以虚誑故不生貪著如小兒尚知空捲
誑故不生貪著又衆生不喜不牢固事
如人不憙朽故器物亦如女人聞某男子
命不過七日雖復盛年端正尊貴勢力誰
當喜者是人正以無常想故不生貪著又
智者常習別離想故不樂和合所以者何
智者憶念退墮等苦乃至天欲尚不生貪
但求解脱汝言無常増貪欲者是事不然
若人未斷我慢見外物無常故生憂悲失
所愛惜故生貪求是凡夫人除捨欲樂更
不知離苦猶如嬰兒爲母所打還來趣母
智者知苦因猶在苦不可滅即捨苦因
所謂五陰又此行者壞裂内陰得無我心
雖失外物不生憂惱得無我者更何所
求無常想者亦無所求又此無常想若未
能生苦無我想則不名具足能破煩惱故
經中説應一心正觀五陰無常若不壞内
陰見外物無常以有我心故生憂悲此則
不名正觀又人雖見無常亦不生厭離
如屠獵等是人雖知無常不名善習又人
雖能正觀而不能常勤修習則貪心間錯
故説一心又人少修無常而多煩惱則不
能壞如藥少病多此事亦爾故説一心正
觀無常能破煩惱又知法無常是名眞智
慧眞智慧中無有貪等煩惱所以者何
以無明因縁故有貪等當知無常非増貪
欲又無常想能滅一切煩惱行者若知此物
無常則無有貪又知此人必自當死何爲
生瞋何有智人瞋將死者又若法無常云
何以此而生高心又知諸法無常性故則
不生癡以無癡故亦無疑等故知無常相
違諸煩惱
　　苦想品第一百七十四
若法侵惱是名爲苦是苦三種苦苦壞苦
行苦現在實苦謂刀杖等是名苦苦若愛
別離時所有苦生謂妻子等是名壞苦若
得空無我心知有爲法皆能侵惱是名
行苦隨此苦心名爲苦想問曰若修苦想
得何等利答曰是苦想有厭離果所以者
何修苦想者無依貪憙無此喜故則無
有愛又行者若能知法是苦則不受諸行
若法雖無常無我不能生苦則終不捨以
苦故捨以捨苦故於苦得脱又一切衆生
最所怖畏所謂是苦若少壯老年賢愚貴賤
知此苦相皆生厭離一切行人於泥洹中能
生安隱寂滅心者皆於生死生苦想故何
以知之若衆生爲欲界繋苦所惱則於初
禪生寂滅想如是展轉乃至有頂苦之所
惱則於泥洹生寂滅想又生死中所有過
咎謂苦是也如經中説色中過者謂色無
常壞敗苦相又以無明故貪著此苦何以
知之衆生於眞苦中生樂想故深生苦
想則得厭離是故佛言我爲能覺苦者
説苦諦此中佛因世諦示如是義隨一切
天人世間生樂想處我諸弟子於中生苦
想生苦想已則能厭離又極愚癡處謂於
苦中而生樂想以此想故一切衆生往來
生死心識惱亂若得苦想則得解脱又以
四食能致後身以此苦想能斷諸食如子
肉食如無皮牛食如火聚食如百矟刺食
如是説四食中皆是苦義以此苦想能斷
諸食又修苦想者意不樂住四識處中皆
見苦故如癡蛾投火以樂想故智者知火
能燒則能遠離凡夫亦爾無明癡故投後身
火智者以苦想故能得解脱又一切三界
皆是苦苦因縁於中苦受是苦能生苦受
是苦因縁雖不即苦久必能生是故當觀
世間一切皆苦生厭離心不受諸法則得
解脱
　　無我想品第一百七十五
行者見一切法皆破壞相若著色爲我是
色敗壞知是敗壞相故則離我心受等亦
爾如人爲山水所漂有所攬捉皆斷脱
失行者亦爾所計爲我見此物壞則知無
我是故於無我中修無我想問曰修無我
想得何等利答曰修無我想者能具苦想
凡夫以我想故於實苦中不能見苦以
無我想故於少苦中尚覺其惱又於無我
想故能行捨心所以者何以我想故畏我
永失若能實知但失於苦無我可失則能
行捨又以無我想能得常樂所以者何
一切無常是中若生我我所心則謂我當
無我所亦無則常有苦若作是念無我我
所諸法壞時則不生苦又行者以無我想
故心得清淨所以者何一切煩惱皆從我
見生以此事益我故生貪欲此事損我故
生瞋恚以此是我即生憍慢我命終後當
作不作即生見疑如是皆以我故起諸煩
惱以無我想故諸煩惱斷煩惱斷故心得
清淨心清淨故能等金石栴檀刀斧稱讃
毀罵心離憎愛安隱寂滅故知無我想者
心得清淨又除無我想更無餘道能得解
脱所以者何説有我者若知無我無我所
有能生如是決定心時即得解脱問曰
不然或以無我想更生貪心如貪女色
皆以非我親故隨以非我能集罪福所以
者何自損益身則無罪福答曰有我心者
能生貪欲於自身中生男子相於他身中
生女人相然後貪著又貪著之起皆由
假名彼相即是假名故非無我而生貪心
又無我心者不集諸業如阿羅漢斷我想
故諸業不集此無我想能斷一切煩惱及業
故應修習
成實論卷第十三

成實論卷第十四
　　訶梨跋摩造
　　姚秦三藏鳩摩羅什譯
　　食厭想品第一百七十六
一切苦生皆由貪食亦以食故助發婬欲
於欲界中所有諸苦皆因飮食婬欲故生
斷食貪故應修厭想又如劫初衆生從
天上來化生此間身有光明飛行自在始
食地味食之多者即失威光如是漸漸有
老病死至今百歳多諸苦惱皆由貪著食
故失此等利是故應正觀食又貪著飮
食故生婬欲從婬欲故生餘煩惱從餘
煩惱造不善業從不善業増三惡趣損天
人衆是故一切衰惱皆由貪食又老病死
相皆由飮食又食是深貪著處婬欲雖重
不能惱人如爲食者若少壯老年在家出
家無不爲食之所惱也又應食此食而
心不著未離欲者是最爲難如受刀法如
服毒藥如養毒蛇是故佛説當修習心
以此而食不爲貪食苦之所惱有諸外道
行斷食法是故佛言此食不以斷故得離
當思而食若但斷食煩惱不盡則唐死無
益是故佛説於此食中應生厭離想則無
上過問曰云何於食應生厭想答曰此食
體性不淨極上味食果皆不淨是故應厭
又如淨潔香美飮食不即淨時能利益身
以齒咀嚼涎唾浸漬状如嘔吐墮生藏中
能利益身故知不淨又此飮食不知故樂
若人雖得美食還吐出已更不能食當知
以不知力故以之爲美又以飮食因縁
受田作役使積聚守護如是等苦由此因
縁起無量罪又所有不淨皆因飮食若
無飮食何由而有皮骨血肉及糞穢等諸不
淨物又所有惡道諸厠虫等皆以貪著香
味故生其中如業品中説渇死衆生生
爲水虫憒閙處死則生鳥中貪婬欲死生
胞胎中如是等又若離此食得大樂如
生色界及泥洹中又隨以食故有稼穡等
苦如是觀食不淨苦故應修厭想
　　一切世間不可樂想品第一百七十七
行者見諸世間一切皆苦心無所樂又此
行者修離喜定如無常想苦想無我想食厭
想死想等則心不樂一切世間又此人見
所愛者則増貪欲見所惡者則増瞋恚故
倶不樂又見富貴人有守護等苦見貧窮
人有短乏苦又見好處者將墮惡處見惡
處者現受諸苦又現在富貴知必將墮亦
是貪等煩惱住處現在貧窮知無因縁可
以得出故不貪樂一切世間又少有衆生
得生好處多墜惡道如經中説少生好
處多生惡處見此過已但求泥洹又此人
見貪等過煩惱常隨衆生如怨伺人得便
便殺此怨賊中云何可樂又見從煩惱生
不善業常追隨逐不善業果終不可脱如
經中説若汝作惡業今作已作當作乃至
飛空中終不能得解脱是故不樂又生等
八苦尚隨福人況無福者如是云何當樂
世間又如毒蛇篋五拔刀賊空聚落賊此岸
諸苦常隨衆生云何可樂又如醎辛愛河
所漂五欲毒刺無明黒闇火坑中苦常隨衆
生云何當樂又行者知安隱樂少衰惱苦多
所以者何見諸世間吉日嘉會華林敷榮果
實繁茂國土安樂無得久者歡樂者少受苦
者多是故不樂一切世間問曰修習此想
得何等利答曰能於世間種種相中心不
貪著又修此想故速得解脱於生死中不
復久住又此行者得利智慧常習一切過患
相故又此人心不生煩惱若生速滅如一
渧水墮熱鐵上行者以不樂世間故能深
樂寂滅若不厭世間則於寂滅不能深
樂是故應習一切世間不可樂想
　　不淨想品第一百七十八
問曰云何修不淨想答曰行者見身種子
不淨謂從父母不淨道生赤白和合又此
身爲不淨所成謂爛壞飮食汁流潤漬又生
處不淨謂母胎中不淨充滿又糞穢等諸
不淨物合而爲身於九孔中常流不淨又
身所置處是處即爲不吉不淨又飮食衣
服來著人身皆爲不淨爲他所惡又爲
此身物皆是不淨如澡浴水若澡槃等又
從身所出爪髮垢膩及涕唾等皆是不淨
又見死屍以爲不淨此身死時更有何異
當知本來常是不淨生時但以我心覆故
謂之爲淨又觸死人者名爲不淨而髮爪
等常是死物無量死虫亦常觸身故知此
身本來不淨又不淨虱及蠅蚋等諸不淨
虫常來觸身故知不淨又此身如厠不淨
常滿因是厠中生千種虫此身亦爾又
此身如塚所以者何以死屍處故名爲塚
此身亦多死虫在其中住又此身能造不
淨若淨處好華衣服瓔珞等由此身故皆爲
不淨又諸婆羅門於死家産家不從受食
以不淨故而此身中千萬種虫常生常死
則無可從受飮食者故知不淨又世間
中獄爲不淨此身即是千種虫獄故名不
淨又此身常須澡浴若是淨者何須澡浴
耶又以妙好華香瓔珞莊嚴此身當知
此身體性不淨假外淨物以爲莊嚴又此
人身最爲不淨以餘衆生皮毛爪齒筋骨
肌肉或有任用於人身中無一可取以最
不淨故又如憂鉢羅鉢頭摩諸蓮花等從
不淨中生故名不淨是身不爾不以餘
物故令不淨性是不淨又此身若淨則
不應以衣裳覆蔽如人以衣覆屎尿聚
欺誑他人女人如是以服飾覆身誑惑男
子男子亦爾當知不淨又周遍此身常出
不淨謂九孔不淨門及諸毛孔無一淨者故
知不淨問曰修不淨想爲得何利答曰以
取男女淨想故起貪欲從此貪欲開諸罪
門修不淨想則能制伏貪欲所以者何此
身皆是臭穢不淨但薄皮覆故不可知似
如以衣覆不淨聚好淨潔者則應遠離又
此行者以青瘀等想壞一切身以壞身故
不生貪欲又亦現見青瘀等色問曰若實
未青何故見青答曰行者以信解力取此
青相見一切色皆爲青瘀問曰此觀云何
非是顛倒答曰此身有青瘀分如經中
説木中有淨性又常修習青瘀相故能勝
餘色如青珠光能映白色如是久習青瘀
等相則不淨具足不淨具足則不起婬欲
不起婬欲則諸罪門閉隨順泥洹修不淨
想獲如是利
　　死想品第一百七十九
行者以死想於壽命中心不決定故應修
習又此人常深樂善法除斷不善所以者
何衆生多以忘死故起不善業若憶念死
則能除斷又常念死故於父母兄弟姊妹親
里知識等中貪愛則薄又修習死想則爲
自利謂能一心集諸善法世間衆生多樂他
利自捨己利又此人能速得解脱所以者
何隨往來世間常有此死是人厭死故求
解脱問曰應云何修死想答曰先總説一
切無常今但觀身無常陰相續斷名曰死
想此身無常甚於外物猶如坏瓶無堅牢
相行者觀身又過於此所以者何此坏瓶
若加防護或可久住此身極久不過百歳
以無牢故當念死想又此身多違害法謂
刀杖鋒刃怨賊坑岸飮食不消冷熱風病
取要觀之一切衆生非衆生物皆是違害
身法是故應修死想又行者見身於念念
中常是壞相無一念可保故修死想又行
者現見少壯老年有病無病無有能却死
者自念己身亦當如是故修死想又行者
見有不定報業非一切業盡受百歳業不
定故死亦不定故應念死又無始生死中
有無量業有業能妨餘業我亦應有非時
死業云何當信此命耶又行者見死有大
力勢不可以軟言誘誑財物追逐鬪訟得
脱如大石山從四方來無逃避處問曰若
人能令閻王歡喜則得脱死答曰是愚癡
語閻王無自在力能爲生殺但能考檢
行善惡事若受報盡反得害身因縁故死
是故行者見身無依無救住死道中故念
死想又行者常見此身爲老病所惱無牢
固性以念念生滅相續識繋故修死想又
此行者見死是定命則不定定勝不定故
修死想問曰何故不説老病等想而但説
死想答曰老病奪人不能令盡病奪強
健老奪少壯親里財物餘身猶在死則奪
盡又老病等是死因縁故不別説又經中
説死名大黒闇無有光明無救護者亦
無伴黨無所恃怙是最怖處故應念死又
衆生以死因縁怖畏後世又三界中一切有
死老病不爾問曰若不離衆生有死相
者衆生即是假名行者何故修習此想答
曰不壞衆生相者怖畏於死若修死想
則不生怖畏故應修習又無常想等名爲
近道不淨食厭及死想等是名遠道未得
道者以此等想故能制伏心
　　後三想品第一百八十
斷想者如四正勤中説已生惡不善法爲斷
故勤精進此諸惡不善法是地獄等苦惱因
縁亦是諸惡名聞及心悔等衆苦之本是
故應斷問曰當云何斷答曰得不作法
爾時則斷又邪憶念是貪欲等諸煩惱因
斷此念故是法則斷問曰修此斷想得何
等利答曰修此想者常不隨惡法爲所
應作又此離八難人身利者謂斷煩惱
又樂斷煩惱是法服毀形出家人利若不
爾者唐自辱身又若行者樂修斷相則
爲以法供養於佛離欲想滅想者若欲盡
不生是名離欲念此離欲故名離想問曰
若説斷想即是離想何故更説答曰從斷
得離斷謂除滅貪欲如經中説斷貪欲故
五陰則斷又斷想是離欲想所以者何若於
此法無貪名斷此法是故若得離欲則苦
惱滅如經中説離欲者得解脱得解脱即
名爲斷若入無餘是名爲滅又經中説有
三性斷性離欲性滅性若説斷性離欲性即
是阿羅漢斷一切煩惱離三界欲住有餘
泥洹若説滅性即是命終捨壽斷陰相續
入無餘泥洹又有二種解脱慧解脱心解
脱若説斷即是離無明故慧得解脱若説
離欲即是離愛心得解脱二解脱果是名爲
滅又若説斷想即説斷無明漏若説離欲
想即説斷欲漏有漏若説滅想是此二果
又如經説斷一切諸行故名斷離一切諸
行故名離滅一切諸行故名滅然則此三
義一而名異若修無常想乃至滅想則一
切事訖滅諸煩惱斷陰結相續入無餘
泥洹
　　定具中初五定具品第一百八十一
問曰汝先説道諦所謂定具及定以説定
定具今應當説所以者何若有定具則定
可成無則不成答曰定具者謂十一法一
清淨持戒二得善知識三守護根門四飮食
知量五初夜後夜損於睡眠六具足善覺
七具善信解八具行者分九具解脱處十無
障礙十一不著淨持戒者離不善業名爲
持戒不善業者所謂殺盜邪婬是身三業妄
語兩舌惡口綺語是口四業遠離此罪是
名持戒又禮敬迎送及供養等修行善法
亦名爲戒以戒能爲定因是故受持所以
者何猶如治金先除麁垢如是先以持
戒除破戒麁過後以定等除餘細過所以
者何若無持戒則無禪定以持戒因縁禪
定易得如經中説戒爲道根亦爲妙梯又
説戒爲初車若不上初車云何得上第二
車等又説戒爲平地立此平地能觀四諦
又説二力思力修力思力即是持戒修力是
道先思惟籌量破戒罪過持戒利益故能持
戒後得道已自然離惡又説戒爲菩提樹
根無根則無樹故須淨戒又法應爾若
無持戒則無禪定猶如治病藥法所須如
是治煩惱病若無持戒則法藥不具又説
淨持戒者則心不悔乃至離欲心得解脱
是諸功徳皆由持戒故名定具又有業障
煩惱障是二障果名爲報障若淨持戒則
無此三障若心無障則能成定又淨持戒
者不敗壞故必至泥洹如恒水中材又淨
持戒故能安立持戒能遮不善身口業禪定
能遮不善意業如是遮諸煩惱得眞實智
則畢竟斷又道品樓觀以戒爲柱禪定心城
以戒爲郭度生死河以戒爲橋樑入善
人衆以戒爲印八直聖田戒爲壃畔如
田無畔水則不住如是若無淨戒則定水
不住問曰云何名淨持戒答曰若行者深
心不樂爲惡非畏後世及惡名等名淨
持戒又行者以心淨故持戒清淨如七婬
欲經中説身雖不犯心不淨故戒亦不淨
又破戒因縁是諸煩惱若能制伏爲淨持戒
又聲聞持戒但爲泥洹求佛道者以大悲
心爲一切衆生不取戒相能令此戒如菩
提性如是持戒名曰清淨善知識者經中
説以二因縁能生正見一從他聞法二自
正憶念所從聞法名善知識問曰若爾何
故但説善知識耶答曰經中説阿難問佛
我宴坐一處作如是念遇善知識則爲得
道半因縁也佛言莫作是語善知識者則
爲得道具足因縁所以者何生老病死衆
生得我爲善知識則於生老病死皆得解
脱又衆生因善知識則能増長戒等五法
如裟羅樹因雪山故五事増長又佛尚自
樂善知識如初得道時作如是念若人
無師則無所怖畏無恭敬心常爲惡法所
覆無安隱行我當以誰爲師依誰而住
作是念已遍觀一切無勝己者即生念
言我所得法因此成佛當還依此法梵等
諸天亦讃言爾無勝佛者一切諸佛皆以
法爲師又善知識猶如明燈有目無燈則
不能見如是行者雖有福徳利根因縁無
善知識則無所益問曰何者是善知識答
曰隨能令人増長善法名善知識又一切
善人住正法者皆是天人世間善知識也
守護根門者謂正憶念行者不可閉目不
視但應一心正念現前又名正慧以此
正慧能壞前縁壞前縁故能不取相不
受相故不隨假名若不守諸根以取相
故諸煩惱生流於五根即破戒等善法若
能守根門則戒等堅固飮食知量者不
爲色力婬欲貪味故食爲濟身故問曰
行者何故爲濟身耶答曰爲修善法故
若離善法則無道無道則無離苦若人
不爲修善故食則唐養怨賊亦壞施主福
損人供養如是不應食人之食問曰飮食
以何爲量答曰隨能濟身是名爲量問
曰應食何食答曰若食不増冷熱等身病
貪恚等心病是則應食是食亦應隨時若
知此食於此時能増冷熱貪恚等病則不
應食問曰諸外道言若食淨食則能得淨
福謂隨意所嗜色香味觸水灑呪願然後乃
食是名爲淨此事云何答曰飮食無有
決定淨者所以者何若以殘食爲不淨者
一切飮食無非殘者如乳爲犢殘蜜爲蜂
殘水爲虫殘花爲蜂殘果爲鳥殘如是
等又此身從不淨生體性不淨不淨充滿
飮食先是不淨後入身中無一淨者但以
倒惑妄謂爲淨問曰若都無淨則與旃陀
羅等有何差別答曰又以不殺不盜不
邪命等如法得食以觀食過智慧水灑然
後乃食非但水灑便名爲淨初夜後夜損睡
眠者行者知事由勤成故不睡眠又見
睡眠空無所得若汝以睡眠爲樂此樂少
弊不足言也又行者不樂煩惱同處如人
不樂與怨賊住世豈有人於賊陣中而
當睡寐故不睡眠問曰睡眠強來云何除
遣答曰是人得佛法味深心歡喜故能除
遣又念生死中老病死過心則怖畏故不睡
眠又行者見得人身諸根具足得値佛法
能別好醜是爲甚難今不求度何時當得
解脱故勤精進以除睡眠
　　惡覺品第一百八十二
具足善覺者若人雖不睡眠而起不善覺
所謂欲覺瞋覺惱覺若親里覺國土覺不死
覺利他覺輕他覺等寧當睡眠勿起此等
諸不善覺應當正念出等善覺所謂出覺不
瞋惱覺八大人覺欲覺者謂依欲生覺
於五欲中見有利樂是名欲覺爲衰惱
衆生是名瞋覺惱覺行者不應念此三覺
所以者何念此三覺則得重罪又先已説
貪等過患以此過患故不應念問曰何故
不説癡等覺耶答曰是三惡覺次第而生
餘煩惱不如是行者或念五欲故生貪覺
不得所貪故生瞋恚瞋成名惱是故不
説癡等又癡所成果所謂貪恚若從貪恚
生不善業此三覺名不善業因如經中説
如有土封夜則煙出晝則火然煙則是覺
火名爲業親里覺者由親里故起諸憶念
欲令親里得安隱樂若念衰惱則生愁憂
若念與親里種種同事名親里覺行者不
應憶念此覺所以者何本出家時已捨親
里今依此覺則非所宜又若出家人還念
親里則唐捨家屬空無所成以愛親里
故生貪著貪著故守護守護因縁鞭杖等業
次第而起是故不應生親里覺又與親里
和合則不能増長善法又行者當念一切
衆生生死流轉無非親里何故偏著又生死
中爲親里故憂悲啼哭涙成大海今復貪著
則苦無窮已又衆生以利益因縁便相親
愛無有決定又念親里者是愚癡相世間
愚人未有自利而欲利他若念親里則
少自利以此等故行者不應起親里覺
國土覺者行者生念某處國土豐樂安隱
當往到彼可得安樂又心輕躁欲遍遊觀
行者不應起如是覺所以者何一切國土
皆有過惡有國大寒有國大熱有國多
險有國多病有國多盜賊有如是等種
種諸過故不應念又輕躁者則失禪定隨
所樂處能増善法則名爲好何用遍觀諸
國土耶一切國土但可遠聞到不必稱以
世間人多過言故有遊諸國者受種種苦
又身是苦因持此苦因隨所至處則受諸
苦又受苦樂皆由業因雖復遠去亦無
所益是故不應起國土覺不死覺者行者
作如是念我徐當修道先當讀誦修多羅
比尼阿毘曇雜藏菩薩藏廣綜外典多畜
弟子牽引善人供養四塔勸化衆生令
大布施後當修道名不死覺行者不應起
如是念所以者何死時不定不可豫知
若營餘事中則命盡不得修道後將死時
心悔憂惱我唐養此身空無所得與畜生
同死如經中説凡夫應二十種自折伏心
謂如是念我但形服異俗空無所得乃至
當以不調至死又智者不作所不應作如
法句中説不應作不作應作則常作憶念安
慧心諸漏則得盡又經中説未得四諦者
方便爲欲得當勤加精進甚於救頭然是
故不應起不死覺又不死覺是愚癡氣何有
智者知命無常如條上露而能保一念又
經中説佛問諸比丘汝等云何修習死想
有答佛言我不保七歳或言六歳如是
轉減乃至須臾佛言汝等皆是放逸修死
想也有一比丘偏袒白佛言我於出息不
保還入入息不保還出佛言善哉善哉汝
眞修死想是故不應起不死覺利他覺者
於非親里中欲令得利若作是念令某
富貴安樂能行布施某則不及行者不應
起如是覺所以者何不以念故便能令他
得苦樂也但自以此壞亂定心問曰欲
令他利非慈心耶答曰行者求道應念
第一義利謂無常等是中雖少有福以能
妨道利少過多亂定心故若以散心念
利他人則不能見貪著過患故不應念
輕他覺者行者若念此人種姓形色富貴伎
能及持戒利根禪定智慧等皆不如我行
者不應起如是覺所以者何一切萬物皆
無常故若上中下有何差別又此人身髮
毛爪齒皆名不淨等無有異又老病死等
衰惱亦同又一切衆生内外苦惱皆等無異
又凡夫富貴是罪因縁又富貴不久還爲貧
賤是故不應起輕他覺又此憍慢是無明
分智者云何當起此覺
　　善覺品第一百八十三
出覺者心樂遠離若離五欲及色無色界
樂此遠離故名出覺此遠離樂無諸苦故
隨貪著有苦無貪著則樂於諸覺中二
覺名樂謂無瞋覺無惱覺所以者何此二
覺名安隱覺如如來品中説如來常有二
覺現前謂安隱覺及遠離覺安隱覺者即是
不瞋惱覺遠離覺者即是出覺又念此三
覺則福増長亦能成心定又心得清淨又
念此三覺能障諸纒諸纒斷故速能證斷
又行者以樂遠離多集善法故能速得解
脱八大人覺者佛法中若少欲者能得利益
非多欲者知足者遠離者精進者正憶者定
心者智慧者無戲論者能得利益非戲論
者是名爲八少欲行者爲修道故必欲所
須但不多求餘無用物是名少欲知足者
有人若以因縁若爲持戒若令他人心得
清淨是故少取而心不以爲足若人少取心
以爲足是名知足有人雖取少物而求好
者是名少欲非知足也若趣得少物是
名知足問曰若取所須名少欲者一切
衆生皆名少欲以其各有所須故答曰行
者以不著心取但爲用故故不多取不
如世人爲嚴飾名聞長取多物問曰行者
何故少欲知足答曰於守護等中見有過
患又畜無用物是愚癡相又出家人不應
積聚與白衣同以此過故少欲知足又行
者若不少欲知足則貪心漸増爲財利故
求不應求爲貪樂財利終無安隱以深
著故又是人出家爲遠離樂以貪利故忘
其所爲又亦不能捨諸煩惱所以者何外
物尚不能捨況内法耶又見利養是衰惱
因如雹害禾是故常習少欲知足又見施
物難償如負債不償後受苦惱又見利
養是諸佛等善人所棄如佛説我不近利
養利養勿近我又此行者善法充足故捨
利養如佛説諸天尚不能得出樂離樂寂
滅樂眞智樂如我所得故捨利養又如舍
利弗説我善修無相持空三昧觀一切外
萬物視之如涕唾又行者不見受欲有厭
足者如飮醎水不能除渇是故勤求智
慧爲足又見多欲者常發願求多得少
故常有苦又見乞求者人所輕賤不加敬
仰如少欲者又出家多求非其所應人與
不取則是所宜是故應行少欲知足遠離
者若於在家出家人中行身遠離於諸煩
惱行心遠離是名遠離問曰行者何故遠
離答曰諸出家人雖未得道以遠離爲
樂諸白衣等處在女色憒閙之中終無安
樂又若遠離則心易寂滅如水不擾自然
澄清故行遠離又此遠離法爲恒沙等諸
佛所讃何以知之佛見比丘近聚落宴
坐心則不悦又見比丘空處睡臥佛則心
喜所以者何近聚宴坐多諸因縁散亂定
心令應得不得應證不證空處睡臥雖
小懈怠若起求定則散心能攝攝心能得
解脱又因取相故起貪等煩惱空處無色
等相煩惱易斷如火無薪則自然滅又經
中説若比丘樂於衆住樂雜言説不離衆
故尚不能得愛縁解脱何況能得不壞解
脱遠離行者必能倶證又如燈離風則能
明照行者如是遠離行故能逮眞智精進
者行者若行正勤斷不善法修集善法是
中勤行故名精進如是則能得佛法利所
以者何以集善法日日増長如憂鉢羅鉢
頭摩等隨水増長懈怠行者猶如木杵從
初成來日日減盡又精進者以得利故心
常歡樂懈怠行者惡法覆心恒懷苦惱又
精進者於念念中善法常増長無有減損
又深行精進得最勝處謂諸佛道如經中
佛語阿難深修精進能至佛道又精進
者定心易得又鈍根精進尚於生死速得
解脱利根懈怠則不能得又所有今世後
世世間出世間利皆因精進一切世間所
有衰惱皆因懈怠如是見懈怠過精進利
益故念精進正憶者常於身受心法修正
安慧問曰念此四法得何等利答曰
惡不善法不來入心如善守備則惡人不
入又如瓶滿更不受水此人如是善法充
滿不容諸惡又若修此正憶則攝解脱分
一切善法如飮海水則飮衆流以一切水
在大海故又修此正憶名住自在行處
煩惱魔民所不能壞如鷹鵽喩又此人心
安住難動如圓瓶入制又此人不久當得
利益如比丘尼經中説諸比丘尼問阿難
言大徳我等善修念處覺異於本阿難言
善此法應爾定心者若習定心得微妙利
如經中説修定心者能如實知又以此人
身得過人法謂身出水火飛行自在等又
此人得樂乃至諸天及梵王等所不能及
又此人名爲所應爲不應爲者則不爲也
又善修習定則善法常増又修習定者後
心不悔是人名爲得出家果亦名順佛教
者不如餘人空受供養是人能報施福
餘人不能又此定心法諸佛賢聖皆所親近
又能堪受一切善法又若定能成則得聖
道若不能成則生淨天謂色無色界所
以者何以布施等不能得如是事謂能究
竟不造諸惡如經中説若小兒從生習慈
能起惡心思惡事不不也世尊此皆是定
力又定心名眞智慧因眞智慧能盡諸行
諸行盡故諸苦惱滅又行者於一切世間出
世間事應念即辦不勞加功餘人尚不能
發心量其所得故説定心能獲利益智慧
者智者心中不生煩惱若生即滅如一渧
水墮熱鐵上又智者心不起諸想若起即
滅如條上露見日則晞又若有智眼能觀
佛法如有目者日能爲用又智者名得佛
法分如所生子得父財分又智慧者名曰
有命餘則名死又智慧者名眞道人能知
道故又智者知佛法味如舌根不壞能別
五味又智慧者於佛法中心定不動猶
若石山風不能動又智慧者名信以得
四信不隨他故又得聖慧根名佛弟子餘
人名外凡夫故説智者能得利益無戲論
者若一異論名爲戲論如阿難問舍利弗
若六觸入離欲滅盡更有餘耶舍利弗言
六觸入離欲盡滅已若有餘是不可論而
汝論耶若無亦有亦無非有非無問答亦爾
問曰是事何故不可論耶答曰此問實我
法若一若異是故不答我無決定但五陰
中假名字説若以有無等答即墮斷常若
以因縁説我即非戲論又若人見衆生
空法空則無戲論故説無戲論者得佛法
利是名具足善覺
　　後五定具品第一百八十四
具善信解者行者若能好樂泥洹憎惡生
死名善信解如是信解速得解脱又樂泥
洹者心無所著有樂泥洹則無怖畏所以
者何若凡夫心念泥洹即生驚怖我當永
失問曰何因縁故信解泥洹答曰行者見
世間無常苦空無我則於泥洹生寂滅想
又此人本性煩惱輕微聞説泥洹則心信
樂又若從善師若讀經書聞生死過患如
無始經及五天使等諸經中説則厭離生死
信樂泥洹具行者分者如經中説五行
者分一謂有信二謂心不諂曲三謂少病四
曰精進五名智慧有信名於三寶四諦心
無疑悔無疑悔故能速成定又有信者心
多喜故能速成定又信者心調易攝故
疾得定問曰若由定生慧後能斷疑今云
何先定已説無疑答曰以多聞故能斷所
疑非得定故又生深信家與信者同事
常修信心雖未得定而能不疑如是等不
諂曲者以質直心無所隱藏是則易度
如人向醫具説病状則易救療少病者能
初夜後夜精進不息若多疾病則妨行道
精進者爲求道故常勤精進如攅燧不息
則疾得火智慧者以有智故四事得果
所謂聖道問曰念處等法亦名行者分何故
但説此五法耶答曰雖倶是分此法最勝
是行者所須是以獨説亦離一切惡集
一切善名行者分如瞿尼沙經中説具解
脱處者謂五解脱處一者若佛及尊勝比
丘爲之説法隨其所聞則能通達語言
義趣以通達故心生歡喜歡喜則身猗身
猗則受樂受樂則心攝是初解脱處行者
住此解脱處故憶念堅強心則攝定諸漏盡
皆滅必得泥洹二者善諷誦經三者爲他
説法四者獨處思量諸法五者善取定相
謂九相等皆如上説問曰佛及尊勝比丘
何故爲此行者説法答曰以堪受法能
獲大利是故爲説又此比丘因佛出家諸
根純熟故爲説法尊勝比丘以同所業故
爲説法又此行者必須聞法是故爲説又
此人有淨戒等功徳成熟猶如完器堪任
受盛故爲説法此名三慧通達語言是多
聞慧通達義趣是思惟慧從此二慧能
生心喜乃至攝心生如實智是名修慧此
三慧有三種果謂厭離解脱又聞法讀誦爲
人説法是多聞慧思量諸法名思惟慧
善取定相是名修慧問曰心解脱漏盡是
二有何差別答曰以定遮煩惱故説心解
脱永斷煩惱故説漏盡問曰若持戒等法
亦是解脱處如説持戒則心不悔心不悔
則歡喜等或因施等亦得解脱何故但説
此五法耶答曰以勝故獨説又問此法有
何勝耶答曰是解脱近因戒等以遠故不
説又問云何知是近因答曰行者聞法
知陰界入等但衆法和合中無我故則破假
名破假名即是解脱故名近因又經中説
多聞功徳謂不隨他教心易攝等亦以此
故知是近因又佛法有大功徳能滅煩惱
至泥洹等於此寂滅法中若聽若誦若自
思量則速解脱故名近因又施得大富持
戒尊貴多聞得智以智慧故得盡諸漏不
以富貴故知近因又舍利弗等稱大智者
皆由多聞問曰若以多聞心易攝者阿
難何故初中後夜不得解脱答曰阿難頭未
到枕即得解脱是故數在希有法中何故
不速又阿難於此夜中精進小過以疲極
故不得解脱又阿難自誓我於今夜必得
漏盡亦如菩薩於道場自誓誰有此力
如阿難者皆是多聞之力無障礙者所謂三
障業障報障煩惱障若人無此三障則不
墮難處若離諸難則堪受道又此人名
具足四輪謂好國土依止善人自發正願
先世福徳又能成就四須陀洹分謂親近
善人喜聽正法自正憶念能隨法行又能
棄捨貪等三法如經中説不斷三法則不
能度老病死不著者不著此岸不著彼
岸不沒中流不出陸地不爲人取及非
人取不入洄澓不自腐爛此岸謂内六
入彼岸謂外六入中流謂貪喜陸地謂我
慢人取謂與在家出家和合非人取謂持
戒爲生天上洄澓謂返戒腐爛謂破重
禁若人於内入計我即於外入生我所
心從内外入生貪喜故即於中沒從此則
生我慢所以者何若人著身受有樂故人
來輕毀則生憍慢如是以我我所貪喜我
慢亂其心故能成餘事問曰此喩中以何
爲水若以八直聖道爲水則不應以内
外六入爲岸貪喜等爲中流亦不應有
洄澓腐爛若以貪愛爲水云何隨此得
至泥洹答曰以八直聖道爲水譬喩不
必令盡相似如此木若離八難必至大海
比丘如是離諸流難則隨八聖道水流入
泥洹如言乳如貝但取其色不取堅軟
言面如月但取盛滿不取形也又行者出
聖道已著内外入不如此木即於水中著
此彼岸腐爛等也有論師言如恒河水必
至大海如是八聖道必至泥洹故以爲
喩如是略説十一定具若有此法自然得
定
　　出入息品第一百八十五
阿那波那十六行謂念出入息若長若短念
息遍身除諸身行覺喜覺樂覺心行除心
行念出入息覺心令心喜令心攝令心
解脱念出入息隨無常觀隨斷離滅觀
念出入息若長若短問曰云何名息長短
答曰如人上山若擔重疲乏故息短行者
亦爾在麁心中爾時則短麁心者所謂躁疾
散亂心也息長者行者在細心中則息
長所以者何隨心細故息亦隨細如即此
人疲極止故息則隨細爾時則長息遍身
者行者信解身虚則見一切毛孔風行出入
除身行者行者得境界力心安隱故麁息則
滅爾時行者具身憶處覺喜者是人從此
定法心生大喜本雖有喜不能如是爾
時名爲覺喜覺樂者從喜生樂所以者何
若心得喜身則調適身調適則得猗樂如
經中説心喜故身猗身猗則受樂覺心行
者見喜過患以能生貪故貪是心行從
心起故以受中生貪故見受是心行除心
行者行者見從受生貪過除滅故心則安
隱亦滅除麁受故説除心行覺心者行者
除受味故見心寂滅不沒不掉是心或時
還沒爾時令喜若心還掉爾時令攝若離
二法爾時應捨故説令心解脱行者如是
心寂定故生無常行以無常行斷諸煩惱
是名斷行煩惱斷故心則厭離是名離行
以心離故得一切滅是名滅行如是次第
得解脱故名十六行念出入息問曰何故
念出入息名爲聖行天行梵行學行無學
行耶答曰風行虚中虚相能速開導壞相
壞相即是空空即是聖行故名聖行爲生
淨天故名天行爲到寂滅故名梵行爲
得學法故名學行爲無學故名無學行
問曰若觀不淨深厭離身速得解脱何用
修此十六行耶答曰不淨觀未得離欲
自惡厭身心則迷悶如服藥過則還爲病
如是不淨喜生惡厭如跋求沫河邊諸比
丘不淨觀故深生惡厭飮毒墜高等種種
自殺此行不爾能得離欲而不生惡厭故
名爲勝又此行易得自縁身故不淨易失
又此行細微以能自壞身故不淨行麁壞
骨相難又此行能破一切煩惱不淨但破婬
欲所以者何一切煩惱皆因覺生念出入
息爲斷諸覺故問曰出入息爲屬身爲
屬心耶答曰亦屬身亦屬心所以者何
處胎中無故知由身若第四禪等及無心
者無故知由心問曰息不故起不應由
心所以者何是息不由意起如心念餘
事息常出入如食自消如影自轉非人爲
也答曰息不故起不由憶念但以衆縁和
合故起若有心則有無心便無故知由心
有隨心差別麁心則短細心則長又出入
息由地由心若在出入息地亦有出入息
地心爾時則有出入息地所謂欲界及三禪
若在出入息地而無出入息地心及在
無心爾時則無若在無出入息地爾時亦
無問曰息起時先出耶先入耶答曰生時
先出死時後入出入第四禪亦如是問曰
是念出入息云何名具足答曰行者若得
此十六行爾時名具足有論師言以六因
縁故名具足所謂數隨止觀轉縁清淨數
名數出入息從一至十數有三種若等若
過若減等謂十數爲十過謂十一數名爲
十減名數九爲十隨名行者心隨息出
入觀名行者見息繋身如珠中縷止名令
心住出入息轉謂轉身縁心令受縁心現
前心法亦爾清淨名行者離一切煩惱諸
難心得清淨此不必定所以者何是諸行
中不必要用數隨二法行者但令心住息
中斷諸覺故若能行十六種名爲具足又
此具足相不決定鈍根所行於利根者則
非具足問曰是出入息經中何故説名爲
食答曰若息出入停等身得快樂如得美
食益身調適故名爲食問曰此十六行中
盡念出入息耶答曰是人名壞裂五陰方
便若壞裂五陰除假名已更復何用念出
入息是名身憶四種憶身故名身憶問曰
憶縁過去息是現在何故名憶答曰是破
假名智以憶名説諸心數法更相爲名如
十想等亦憶先後所行故名爲憶問曰長
短等中不説聖行云何無行名憶處耶經
中説若行者學出入息若長若短若遍身
若除身行爾時名身憶處答曰是名初方
便道爲心清淨故後名斷道又此中有無
常等行但此經不説餘經中説行者於
出入息中觀身生相滅相及生滅相又説
觀身無常等但第四中無常等行具足故
説
　　定難品第一百八十六
是定若離障礙諸難能成大利定難者所
謂麁喜如經中説我生麁喜心難法行者
不應生此麁喜以有貪著等過亂定心
故問曰從法生喜云何能令不生答曰行
者念空則不生喜以有衆生想故生喜
五陰空無衆生云何當喜又行者應作是
念以因縁故種種法生謂光明等是中何
所喜耶又行者見所喜法尋皆敗壞麁喜
則滅又行者更求大事不以光明等法
爲是故不生喜又行者見滅相利故不
以光明等相爲喜又此行者修習寂滅欲
盡煩惱故不生喜以此等縁能滅麁喜
又有怖畏定難行者見可怖縁故生怖
畏世間所有可怖畏處行者悉見於此事
中皆應諦觀無常敗壞不應隨也所以者
何坐禪法中有此因縁見可畏事不可以
此而生怖畏是事虚妄皆空如幻能誑凡
人非眞實也如是思惟則離怖畏又依空
法則無怖畏又作是念我行力故感此異
相不應怖畏又自念身有戒聞等功徳具
足無可加害因縁故不怖畏又此行者樂
道深故不惜身命何所怖畏又此人心常
處正念是故怖畏不能得便又念勇悍相
故不怖畏怖畏是怯弱相以如是等滅除
怖畏又有不適定難謂行者有冷熱等病
若疲極失睡謂因縁故令身不適有貪
憂嫉垢等諸煩惱令心不適則失禪定是
故行者應自將護身心令其調適又有異
相定難所謂垢相亦有非垢相能亂禪定
如布施等相又有不等定難所謂精進若
遲若疾疾則身心疲極遲則不取定相倶
退失定如捉鳥子急則疲極緩則飛去
又如調弦若急若緩倶不成音又精進若
速則難究竟如佛語阿那律汝精進過後
當懈怠所以者何若精進過則事不成還
墮懈怠精進若遲事亦不辦是故不等名
爲定難又有無念定難謂不念善法設念
善法則非所受又不念定相而念外色
是名不念行者應一心精進念所受法如
擎油鉢又有顛倒定難謂多欲人受行慈
心多瞋恚人修習不淨上二種人觀十二
因縁又沒心中修止踔心中行精進是二
心中行捨是名顛倒又有多語定難謂多
覺觀覺觀是語言因故又心不樂住強繋
在縁又有不取相定難相有三種所謂止
相進相捨相又有三相謂入定相住相起相
行者不善分別如是等相故失禪定又
有慢定難若謂我能入定彼不能入是
名憍慢若謂彼能而我不能是不如慢
若未得定自謂爲得是増上慢於不妙定
而生妙想是名邪慢又貪等法亦名定難
如經中説若行者一法成就則不能觀眼
無常所謂貪也問曰一切未離欲人皆不
能觀眼無常耶答曰此言少失應説現
在起貪不能觀眼無常有成就中亦有
差別有人貪等厚重常來在心則能障定若
薄而不常則不能爲難又經中説十三惡
法皆名定難十三白法皆是順定所謂佛
言若不斷三法則不能度老病死謂貪恚
癡若不斷三法則不能斷貪恚癡謂身見
戒取疑次有三法謂邪念邪行沒心次有
三法謂妄憶不安慧亂心次有三法謂調戲
不守諸根破戒次有三法謂不信邪戒懈怠
次有三法謂不喜善人惡聞正法喜出
他過次有三法謂不恭敬難可與語習
惡知識若不斷三法則不能斷不恭敬難
與語惡知識謂無慚無愧放逸若能斷無
慚無愧放逸則斷不恭敬難與語惡知識
乃至能斷身見戒取疑則能斷貪恚癡度
老病死是中度老病死謂無餘涅槃斷貪
恚癡謂阿羅漢果有餘涅槃斷身見戒取
疑謂三沙門果斷邪念邪行沒心謂在
煖等達分善根斷妄憶念不安慧亂心謂
修四憶念處斷調戲不守諸根破戒謂受
出家戒斷不喜善人惡聞正法喜出他
過不信邪戒懈怠不恭敬難可與語習惡
知識無慚無愧放逸謂在家清淨所以者
何若人獨處爲惡不羞是名無慚此人於
後惡心轉増衆中爲惡亦無所恥是名
無愧失善法本二白法故常隨惡法是名
放逸以成就此三惡法故不受所尊師長
教悔名無恭敬反悷師教名難與語如
是則遠離師長親近惡人名習惡知識於
此中從無慚生無恭敬從無愧生難與
語從放逸生習惡知識故爲不信受邪戒
法常爲懈怠習近惡人教令不信言爲
惡無報或聞行惡得報即便受行雞狗等
法望速畢罪受行此法不覺有利故生
懈怠以懈怠故不喜善人謂無眞實行
正行者亦惡聞正法謂行正法皆如邪
法無所利益以心濁故喜出他過謂他
行法皆如自己都無所得如是不能制
煩惱故心則戲調以戲調故不攝諸根則
能破戒以破戒故妄生憶念行不安慧心
志散亂便生邪念生邪念故便行邪道行
邪道時不得利故心則迷沒心不明故不
斷三結不斷三結故不能斷貪等煩惱
病等諸衰與此相違名爲白法又有愁憂
定難行者生念我於爾所年月歳數不
能得定故生愁憂又貪著喜味亦是定難
又有不樂定難雖得好處善師等縁心亦
不樂又貪等諸蓋皆名定難取要言之乃
至衣服飮食等法減損善根増長不善皆
名定難應當覺知勤求捨離
成實論卷第十四

成實論卷第十五
　　訶梨跋摩造
　　姚秦三藏鳩摩羅什譯
　　止觀品第一百八十七
問曰佛處處經中告諸比丘若在阿練若
處若在樹下若在空舍應念二法所謂止
觀若一切禪定等法皆悉應念何故但説止
觀答曰止名定觀名慧一切善法從修生
者此二皆攝及在散心聞思等慧亦此中
攝以此二事能辦道法所以者何止能遮
結觀能斷滅止如捉草觀如鎌刈止如掃
地觀如除糞止如揩垢觀如水洗止如
水浸觀如火熟止如附癰觀如刀決止如
起脈觀如刺血止制調心觀起沒心止
如灑金觀如火炙止如牽繩觀如用剗
止如鑷鑷刺觀如剪刀剪髮止如器鉀觀
如兵杖止如平立觀如發箭止如服膩
觀如投藥止如調沒觀如印印止如調
金觀如造器又世間衆生皆墮二邊若苦
若樂止能捨樂觀能離苦又七淨中戒淨
心淨名止餘五名觀八大人覺中六覺名
止二覺名觀四憶處中三憶處名止第四
憶處名觀四如意足名止四正勤名觀五
根中四根名止慧根名觀力亦如是七覺
分中三覺分名止三覺分名觀念則倶隨
八道分中三分名戒二分名止三分名觀
戒亦屬止又止能斷貪觀除無明如經中
説修止則修心修心則貪受斷修觀則修
慧修慧則無明斷又離貪故心得解脱
離無明故慧得解脱得二解脱更無餘
事故但説二問曰若止觀能修心修慧
修心慧故能斷貪及無明何故定説止能
修心能斷貪愛觀能修慧能斷無明答曰
散心者諸心相續行色等中此相續心得止
則息故説止能修心從息心生智故説觀
能修慧以生觀已後有所修皆名修慧
初慧名觀後名爲慧若經中説修止斷
貪是説遮斷何以知之色等外欲中生貪
若得止樂則不復生如經中説行者得
淨喜時捨不淨喜若説無明斷是究竟斷
何以知之無明斷故貪等煩惱斷滅無餘
經中亦説離貪故心得解脱是名遮斷離
無明故慧得解脱是畢竟斷有二種解
脱時解脱不壞解脱時解脱是遮斷不壞
解脱是畢竟斷問曰時解脱是五種阿羅漢
無漏解脱不壞解脱是不壞法阿羅漢無漏
解脱何故但説遮斷耶答曰此非無漏
解脱所以者何時解脱名但以上力少時
遮結而未能永斷後則還發故非無漏
又此解脱名時愛解脱漏盡阿羅漢無所可
愛問曰若爾則無聖所愛戒答曰以諸學
人漏未盡故我心時發是故於戒生愛非
阿羅漢我心永滅而生愛也問曰瞿提阿羅
漢於時解脱六返退失恐第七退故以刀
自害若失有漏不應自害故知時解脱不
名有漏答曰此人退失所用斷結禪定於
此定中六返退失第七時還得此定便欲
自殺爾時尋得阿羅漢道是故魔王謂
學人死繞尸四邊遍求其識來白佛言世
尊云何汝弟子未漏盡而死佛言此人
已拔愛根得入泥洹問曰若斷貪名遮
斷者經中説從貪心得解脱從恚癡心
得解脱又説斷貪喜故心得好解脱又説
從欲漏心得解脱如是皆應名遮解脱
非實解脱答曰是中亦説無明斷故知是
畢竟解脱若説斷貪或是遮斷或畢竟斷
若不生眞智則是遮斷隨生眞智是畢竟
斷無有用止能畢竟斷貪若然者外道亦
能畢竟斷貪而實不然故知但是遮斷問
曰經中説以止修心依觀得解脱以觀修
心依止得解脱是事云何答曰行者若因
禪定生縁滅智是名以止修心依觀得
解脱若以散心分別陰界入等因此得縁
滅止是名以觀修心依止得解脱若得
念處等達分攝心則倶修止觀又一切行
者皆依此二法得滅心解脱
　　修定品第一百八十八
問曰汝言應修習定是定心念念生滅云
何可修答曰現見身業雖念念滅以修習
故有異技能隨修習久轉轉便易口業亦
爾隨所習學轉増調利堅固易憶如讀
誦等當知意業雖念念滅亦可修習如
火能變生水能決石風能吹物如是念念
滅法皆有集力久隨習煩惱則隨熾盛
如人世世修習婬心則成多欲恚癡亦爾
如經中説若人隨念何事心則隨向如常
隨欲覺心則向欲二覺亦爾故知此心雖
念念滅亦可修習又修名増長現見諸法
皆有増長如經中説行者以邪念故欲等
諸漏未生則生生者増長謂從下生中從
中生上如種牙莖節花葉果實現見皆
從因漸次増長定慧等法亦應如是又現
見勳麻其香轉増是香及麻念念不住而
有勳力故知念念滅法亦可修習問曰麻
是住法花香來勳無有住心以念念滅智
而來修習云何爲喩答曰無有住法一切
諸法皆念念滅此事先成故非難也又若
法不念念滅則無修習即體常住修何所
益若法念念滅以下中上法故有修習
問曰諸花到麻能勳智不及心故無修習
答曰先業喩中是事已明所謂後業不到先
業先語不待後語而身口業亦有修相
是故汝言不到不修不名爲難又現見因
果雖不同時亦得從因有果如是心法
雖念念滅亦有修習又如種得水雖不
到牙等亦能令牙等滋茂如是智慧修習
先心後心増長問曰若麻念念滅則異麻生
是麻爲勳生爲不勳生若不勳生終無有
勳若勳生者復何用久勳答曰以因勳故
如種得水則牙滋茂如是因先花合而異
麻生是則勳生汝言何用久勳如汝經中
説因火合法微塵黒相滅赤相生若初火合
法滅黒相者不應更生黒相若初火合法
生赤相者復何須後火合法若初火合時
黒相生赤相終不應生若第二時赤相生
復何須久與火合若汝意謂赤相漸生心
亦如是有何咎耶壞等亦爾又諸法雖有
因縁亦次第生如受胎等漸漸成身如種
根等亦漸次生如是定慧等法雖念念滅亦
以下中上法次第而生又修法微細異心相
續如羽毛煖微卵則漸變掌肌軟故斧柯
微盡心亦如是定慧妙故漸次修習又修習
法時到乃知如偈中説一分從師受一分因
友得一分自思惟一分待時熟若人雖復
終日讀誦不能明了如時熟者如以多華
一時勳麻不如少華漸漸久勳膏潤水浸
漯牆壁等皆亦如是現見種根牙等増長
微細尚不能見日日所長如毫末許小兒
等身酥乳等熟亦復如是故知修法微妙
難覺問曰或見有法一時頓集有人先不
見色見即染著亦有少時多所通達何故
但説漸次修習答曰皆是過去曾修習故
知積習以漸此事已明又非但發心能有
所成如經中説若於善法不勤修習而
但願欲不受諸法於諸漏中心得解脱是
人所念終不從願以不能勤修善法故
行者若能勤修善法雖不發願亦於諸漏
心得解脱以從因生果不須願故猶如
鳥雀要須抱卵不以願故禽從㲉出又
不以願故燈明清淨要須備具清油淨炷
無物觸動其明乃淨又非但願故能得嘉
穀必須良田好種時澤調適農功具足乃有
所獲又不但願故身得色力要服良藥餚
饍等縁乃得充滿如是非但願故能得漏
盡要須眞智乃得解脱何有智者知從因
生果而捨其因從餘求果又修習法現
見果報如經中佛説且置七日我教弟子
乃至須臾修習善法於無量歳常得受樂
又諸比丘尼語大徳阿難我等善修念處覺
異於初又經中佛告諸比丘若人無諂曲
心來至我所我朝爲説法令夕得利夕爲
説法令晨得利又若人得阿羅漢道無他
人與亦非非人與但修正因故獲斯利又
無上佛道尚以積習善法故得況餘事也
如經中説佛語比丘我依二法得無上
道一者樂善無厭二者修道不倦佛於
善法終無齊限又諸菩薩雖不得定亦不
懈惓所以者何若不爲善則無所獲爲
善亦不相伐不爲善者終無安隱思量
此已則勤精進修習善法若發精進或得
或失不精進者永無得望是故應勤修
習勿生懈惓又智者究竟必應解脱若離
修習更無方便是故智者當勤修習勿生
厭惓又行者念行正行必有果報雖
未便得不以爲憂又行者應念我已曾
得修習果報以衆生昔來皆得一切諸禪
定故我今正修亦必當得故不厭惓又正
行者佛爲作證我今正行故知必得又我得
道因縁具足謂得人身諸根完具明識罪
福亦信解脱遇善知識具此等縁云何不
得修習果報又正行精進終不唐棄故不
厭惓又煩惱斷細微難覺如柯漸盡我諸
煩惱亦當有斷但以細故不能盡覺故知
修善精進爲最又少智尚能斷諸煩惱如
少光明亦能除闇如是但得少智則爲事
辦故不厭惓又久而難成所謂得定若得
定已則餘功未幾是故雖不速得終不厭
惓又行者應念得定甚難如昔菩薩福慧
深厚精勤六年爾乃逮得及餘比丘得定亦
難況我凡夫薄福鈍根而能疾得如是念
已不生疲厭又諸行人必應爲者所謂修
定更無餘業故得與不得要當修習又修
習者雖不得定亦名得身遠離身遠離已
定則易得又若勤修定則不負佛恩亦以
行遠離故得名行者又修習善久則成
善性乃至轉身善常隨逐故能常與善人
相遇是爲大利又常修善者或於現身
而得漏盡若死時得若命終已化生善
處於彼間得如聞法利中説又行者内心
發勇猛相作如是念我若不壞煩惱陣者
終不空返又行者依憍慢心生如是念他
人有信等善根故能得定我今亦有何爲不
得如昔菩薩從阿羅邏等仙人聞法作如
是念是人有信等善根故能得法我今亦
有何故不得又行者知煩惱劣弱智慧力強
斷之何難如説比丘成就六法能以口風
吹散雪山況死無明又行者生念我於宿
世不修定故今不能得今若不勤後復不
得故應勤習又常修定故心得住處如瓶
轉不止必得住處又行者生念我若常勤
精進若得不得後必不悔故應一心勤修
諸定
　　道諦聚智論中智相品第一百八十九
眞慧名智眞者謂空無我是中智慧名爲
眞智假名中慧名想非智所以者何經中
説如刀能割聖弟子以智慧刀能斷結縛
使纒一切煩惱不説餘法不以不實能斷
煩惱故知智慧爲實問曰汝但説慧能斷
煩惱是事不然所以者何以想亦能斷諸
煩惱如經中説善修無常想故能破一切
欲染色染及無色染一切戲調憍慢無明
答曰不然慧斷煩惱以想名説佛二種語
一實語二名字語如經中説慈斷瞋恚而
是慈法實不斷結但智能斷如説智刀斷
諸煩惱故知慈能斷結是名字語又慧義經
中説解知故名慧解知何事謂色無常如
實知無常受想行識無常如實知無常是
名智慧又説聖弟子定攝心者如實知見
是故知第一義縁名爲智慧又智慧喩中
説智刀慧箭等是喩皆示斷除煩惱但眞
智慧能斷煩惱故知智慧爲實又偈中説
行者見世間一切諸天人退失眞智故貪著
於名色世間多見虚妄常樂淨等名失眞
智若見眞實空無我等名得眞智故知智
慧爲實又經中佛説若人失財名失少利
若失智慧名失大利又説於諸利中財是
少利慧爲最利又説於諸明中日月明小
慧明第一若慧非實佛以何故作如是説
又經中説慧根是聖諦攝又説苦集智等當
知眞實縁第一諦是名智慧又説於諸法
中智慧爲上又説無上正遍知亦説慧眼
故知其實又佛十力皆是智性故知智慧爲
實縁第一義問曰若爾則無世間智慧答
曰實無世間智慧何以知之世間心縁假
名出世間心縁空無我所以者何世間即是
假名出於假名名出世間問曰汝説不然
所以者何經中説識何所識謂識色聲香
味觸法如是陰界入等皆以識識今是識
皆應名出世間是故汝言世間心但縁假
名不能縁實是事不然又意識亦能實縁
以能縁受想行等故又佛説二種正見世
間出世間見有福罪等名爲世間若聖弟
子縁苦習滅道無漏念相應慧名出世間
又偈中説得世上正見雖往來生死乃至
百千世常不墮惡道又經中説邪行者得
生善處是人罪業未成善縁先熟或臨
死時正見相應善心現前故生善處又十
善道中亦説正見汝云何言無世間智又
佛自説有三種慧聞慧思慧修慧聞慧思慧
皆是世間修慧二種又佛生念羅睺羅比
丘未能成就得解脱慧又説五法能令
未熟解脱心熟此皆是世間智慧又經中
説有人能出而不能觀有人能觀而不能
渡得世間智故名能出未見四諦故不
能觀若見四諦而未得漏盡故名不
渡又佛自説法智比智他心智世智又説
宿命智生死智皆是有漏又説法住智泥洹
智如是等經中説故當知有有漏智答曰
若有有漏智慧今應當説有漏無漏智差別
相問曰若法墮有是名有漏異則無漏答
曰何法名墮有何法名不墮有是事應
答若不能答則非有漏無漏相汝言有世
間心縁非假名謂識諸塵等是事不然所
以者何佛説凡夫常隨假名是義以一切
凡夫心不破假名故常隨我相終不得
離雖見色亦不離瓶等相故凡夫心不
縁實義雖縁受想等法亦見是我我所故
知一切世間心皆縁假名汝言有諸世間智
慧謂二種正見等今當答心有二種癡心
智心縁假名法是名癡心若但縁法謂空
無我是名智心如解無明經中説無明者不
知先不知後不知先後不知業不知
報不知先後業報如是等處處如實不知
不見不解癡妄黒闇故名爲無明如實不
知者謂不知空無我是凡夫心常在假名
縁假名故名爲無明縁空名智今若一切
世間心皆縁假名縁假名心名爲無明何
得言有世間智慧問曰如汝説智慧相
縁假名名無明者今阿羅漢應有無明亦
有縁瓶等心故答曰阿羅漢無縁瓶等
心所以者何初得道時已壞一切假名相
故但爲事用故説瓶等不著見慢有三種
語一從見生二從慢生三從事用生凡夫
若説瓶若説人是語皆從見生學人雖無
我見以失正念故於五陰中以我慢相
説是人是瓶如差摩伽經中説事用生者
謂阿羅漢如大迦葉見僧伽梨言是我物
天神生疑佛釋之言此人永拔慢根燒盡
因縁云何有慢但以世間名字故説故知
阿羅漢無瓶等心問曰若無世間智慧説
二種正見等經當云何通答曰此皆是想
以智名説佛能通達諸法實相隨可度衆
生立種種名如智慧以受等名説所謂受
者於諸法得解脱亦説善修無常等想能
破一切煩惱亦説第四不黒不白業能盡諸
業所謂學思又説以意斷諸貪著又説信
能度河一心度海精進除苦慧能清淨又
説眼欲見色眼實無欲但心欲見以眼名
説問曰若世間智實是想者何故名智
若無因縁説名爲智則一切想皆應名智
亦可説有二種想一縁世諦二縁第一義
諦答曰不然想有種種差別有想極癡乃
至不識世間善惡有想次癡能別善惡有
想小癡能縁骨相等不離假名則不能
壞諸陰相此想能順壞陰相智故佛説
智又此想能與實智作因故名爲智世間
有因中説果如説食金施人五事女爲
戒垢好岸渠樂法伏人樂又七漏經中説
用斷等漏因名漏又説以食爲命草爲牛
羊亦説衣食等物皆是外命若奪人財即
是奪命此皆説因爲果如是智因説智故
無咎也問曰諸念處及煖等中心能縁
實法是無漏耶答曰無漏心能破假名是
故隨心能破假名從此以來名爲無漏
問曰齊何處心能破假名答曰隨能具足
見五陰生滅相爾時得無常想無常想能
令行者具無我想如説聖弟子以無常想
修心則能住無我想以無我想修心能速
得解脱貪恚癡等所以者何若無我想修
心則能住苦想以我想故雖苦不覺是故
若法無常無我亦苦智者則能深生惡厭
故無我想能具苦想問曰汝何故壞次第
説經中説若無常即是苦苦即是無我故無
常想能具苦想苦想能具無我想答曰經
中説無常想修聖弟子心能住無我想故無
常想能具足無我想又如是説亦有道理
所以者何説我者爲成後世故説我是常
是故若見五陰無常即知無我如經中説
若人説眼是我則無道理所以者何眼有
生滅若眼是我我即生滅有如是過問曰
此二經當云何通答曰苦想二種一從無
常想生名壞苦想一從無我想生名行苦
想是故二經亦不相違問曰若爾者念處
煖等法中有無常想此法皆應是無漏答
曰念處等中若是無漏有何咎耶問曰
凡夫心不應是無漏亦凡夫心有妄念等
云何當是無漏答曰此人非直是凡夫
是人名行須陀洹果問曰行須陀洹果在
見諦道中念處等法不名見諦答曰行
須陀洹果有近有遠住念處等中名遠行
者見諦名近何以知之佛於斧柯喩經
中説若知若見故得漏盡知見何法謂此
色等此色等生此色等滅若不修道則不
得漏盡修之則得如抱卵喩又行者常
修道品煩惱微塵雖不數覺盡已乃知如
斧柯喩又行者常修三十七品欲縛結纒
易可散壞如海舡喩故知從念處來修
習道品皆名初果者又若一念若十五念
中不得修習當知此是遠行須陀洹者
問曰初説知此色等此色等生此色等滅是
初果道後三喩是三果道是故不名行初
果者答曰若卵不抱則壞抱則成就如是
從念處來初發修習若不能成不名爲
行能成則是學人名不爛壞能堪受者是
故若於念處等中爛壞則名凡夫若修習
成則名行初果者猶在㲉中若得出㲉
名須陀洹故知在念處等中名遠行者又
郁伽長者供養衆僧天神示言此是阿羅
漢乃至此是行初果者若在見諦道云
何可示當知是遠行者又經中佛説若無
信等五根是人名住外凡夫中是義説有
内外凡夫若不得達分善根名外凡夫得
名爲内是内凡夫亦名聖人亦名凡夫因
外凡夫故名聖人因見諦道故名凡夫如
阿難語車匿言凡夫不能念色空無我受
想行識空無我一切諸行無常一切法無我
寂滅泥洹爾時車匿來入法位亦説凡夫
不能念此問曰若近若遠倶名行者有何
差別答曰若見滅諦名眞行者若在遠分
善根見五陰無常苦空無我而未見滅是
名名字行者所以者何如經中説比丘問
佛何名見法佛言因眼縁色生眼識即
共生受想思等是一切法皆無常敗壞不可
保信若法無常即是苦是苦生亦苦住亦苦
數數起相亦苦乃至意法亦如是若此苦滅
餘苦不生更無相續行者心念是處寂滅
微妙謂捨一切虚妄貪愛盡滅離寂泥洹
若於此法中心入信解不動不轉不憂不
怖從此已來名爲見法故知行者若以無
常等行觀見五陰名遠行者若見滅諦名
近行者如車匿答諸上座我亦能念色等
無常而於一切行滅愛盡泥洹心不能入
通達信解若如是知不名見法又説行者
若於此法以軟慧信忍名信行者過凡夫
地入正法位不得初果終不中夭若以
利慧信忍是名法行見此法已能斷三結
名須陀洹明了無餘名阿羅漢故知見滅
名近行者問曰行者何故不盡見滅答曰
經中説諸法無性從衆縁生是法甚深一
切愛盡寂滅泥洹是處難見佛觀十二因縁
滅故成無上道又法印中説行者若觀五
陰無常敗壞虚妄不堅固亦名爲空而名
知見未淨此經後説行者作如是念我所
見所聞所嗅所嘗所觸所念以此因縁
生識是識因縁爲常無常即知無常若從
無常因縁生識云何當常是故見一切五陰
無常從衆縁生盡相壞相離相滅相爾時行
者知見清淨以説滅盡名知見淨故知見
滅名見聖諦又先法住智後泥洹智故見
滅諦名得聖道
　　見一諦品第一百九十
問曰汝説但見滅諦名行果者是事不
然所以者何經中佛説我及汝等不能如
實見四諦故久處生死今見是四諦身因
縁斷生死根盡更不受有當知見四諦
故名行果者非但見滅又佛説上法所謂
四諦是故行者應悉知見又説若人法服毀
形正信出家皆爲見四諦故若人欲得須
陀洹斯陀含阿那含道皆爲見四諦故若
得阿羅漢辟支佛佛道皆已見四諦故故
知非但見滅諦也又佛自説四諦以次第
得又轉法輪經中説我觀此苦此苦因此苦
滅此苦滅道於是中生眼智明覺如是
三轉皆説四諦又經中説鮮淨白疊投之
池中即時受色此人如是即於一坐見四
眞諦又説行者淨心正觀苦諦乃至道諦
如是見故從欲漏有漏無明漏中心得解
脱又諸經中説聖諦處盡皆説四諦不但
説滅又佛説四智苦智集智滅智道智皆
爲四諦故有行者法應遍見四諦猶
如良醫應知病知病因破病破病藥如
是行者欲脱諸苦應知苦苦因苦滅苦滅
道若不知苦何由當知苦因苦滅及苦滅
道故知非但見滅答曰諸有説四聖諦利
皆於陰界入等中説謂知此色等色等生
滅故得漏盡又佛自説我於色等陰中
不如實知味過出離終不自謂得無上道
若如實知則自知得道又城喩經説我若
未知老死老死生老死滅老死滅道乃至諸
行諸行生諸行滅諸行滅道不自説我得無
上道若如實知自説得佛如是等見若是
得道見者則十六心不名得道問曰我不
説此名得道見是思惟時答曰四諦中亦
如是説亦可説是思惟時若不爾應説因
縁見四諦名得道時見五陰等爲思惟
時問曰斷煩惱智名爲得道思惟五陰等
不斷煩惱答曰我先已説五陰等智亦斷
煩惱如説知見色等故得漏盡又説見
世間集則滅無見見世間滅則滅有見又
佛自觀因縁得道又甄叔伽經中説種種
得道因縁有人觀五陰得道或觀十二入
十八界十二因縁等得道故知非但以四
諦得道若汝意謂雖有是説不以此觀
能斷煩惱亦可説言雖觀四諦不斷煩
惱又要當以眞諦得道而解四諦中説生
苦老苦病苦死苦怨憎會苦愛別離苦所求不
得苦取要言之五陰爲苦又説苦因
所謂貪愛常隨喜樂處處受身觀如是等
不應盡漏此皆世諦非第一故問曰雖
觀生死等不應盡漏略説五陰皆苦是
中有智能破煩惱答曰餘三諦云何故知
汝自憶想分別又觀五陰皆苦是散亂心不
應得道問曰若不以四諦得道當以何
法得道答曰以一諦得道所謂爲滅如
經中説妄名虚誑實名不顛倒一切有爲
法皆虚誑妄取故知行者隨心在有爲法中
皆非眞實如經中説諸有爲法虚誑如幻
如焔如夢如假借等如法句經中説虚妄
繋世間似如有堅實實無見如有正觀則
皆無如實無男女法但五陰和合強名男
女凡夫倒惑謂之實有行者觀此五陰空
無我故即不復見如法印經中説行者觀
色無常空虚離相無常者謂色體性無常
空虚者如瓶中無水名曰空瓶如是五陰
中無神我故名爲空如是觀者者亦名爲
空亦名知見未淨以未能見五陰滅故
後乃見滅所謂行者作如是念我所見聞
等故知見滅諸煩惱盡問曰何故見滅則
煩惱盡非餘諦耶答曰行者爾時苦想決
定若未證滅相於有爲法中苦心未定
如人不得初禪喜樂於五欲中不生厭
想又如未得無覺觀定於覺觀定不以
爲患行者亦爾未證泥洹寂滅相時不得
行苦當知見滅諦故苦想具足苦想具足
故愛等結斷問曰若見滅諦故苦想具足
應見滅諦後煩惱方斷所以者何見滅諦
已苦想具故答曰非後時斷隨於滅中得
寂滅相即時苦想具足後當現前如經中
説行者於集生相法知盡滅相即於法中
得法眼淨又人於諸陰中常有我心雖觀
諸陰無常苦等未得永滅若見滅諦以無
相故我心永滅問曰若見滅諦則我心盡
何故佛觀前人柔軟心等爲説四諦不但
説滅答曰此中有順道行何者以無常
想無我想具足故得此苦觀以其近道是
故合説問曰若得道時斷身見者何故復
説戒取疑耶答曰行者得道現見諸法皆
空無我即不復疑不同凡夫聞思等觀
若見道諦則知唯此一實更無餘道是故
説三問曰若得道時見諦所斷諸煩惱盡
何故但説三結盡耶答曰一切煩惱皆以
身見爲本如佛問比丘人以何事因何
事見何事故生如是見唯有此身死則斷
滅如是等一切見比丘白佛佛爲法王
唯願解脱佛言人以色因色見色是我故
起此見乃至識亦如是當知因見我故
生諸煩惱所以者何若有身見則謂此我
若常無常若定見常則是常見定見無常
則是斷見若我是常則無業無報無苦解
脱我若無常亦無業無報及苦解脱不以
修道而得泥洹若以此見爲勝即是見
取謂能得度即是戒取自見中愛他見中
恚以此見自高即是憍慢皆以不如實知
故起此結即是無明是故身見斷故見諦結
斷問曰若身見斷餘亦斷者何故別説戒取
疑耶答曰以其勝故行者現見法相則無
有疑此疑疑我爲有爲無亦疑此道得
清淨不令見苦諦則我見斷亦知唯此
一道更無有餘是故説斷身見名眞見苦
斷戒取故名修行道於知所知法中無
疑若以正智知所知法即斷集證滅名
具四諦故説此三示無疑相此疑從我
道生如經中説初得道相謂見法得法
知法達法度諸疑網不隨他教於佛法
中得無畏力安住果中
　　一切縁品第一百九十一
問曰何智能一切縁答曰若智行界入等
名一切縁所以者何若説諸入諸界法物
事有諸縁諸塵可知識等皆盡諸法若智
能縁名一切縁問曰此智不知相應共生
等法答曰能知若縁入等是名總相智總
相智故能縁一切所以者何若説十二入
則更無餘法故知此智亦縁自體問曰經
中説二因縁生識是故不應有自縁智又
諸智無有因縁譬喩能縁自體如指端不
能自觸眼不能自見答曰汝説二因縁
生識此事不定亦有無縁生智非一切皆
從二因縁生又第六識於自陰中都無所
縁無現法故是識不能縁色等法若能
縁者盲人亦應見色此人爾時心心數法
在去來中去來無法爲何所縁但遮計神
故如是説若諸識生皆由此二非四因縁
或有識生無二因縁如經中説六入因縁
觸而實無觸以六入爲因縁若生則不
出於六入爲遮第七入故如是遮四因
縁故佛説二又於過去未來虚空時方等
中知生而此法實無此即是無縁知問曰
若然者以此因縁過去未來等法應有若無
云何生知於兎角龜毛蛇足等中終不生
知答曰於作中知生如見人去則憶
去時若聞人語則憶語時如是等過去中
無作是故不然問曰今於過去爲何所
憶答曰憶無所有汝言何故不憶兎
角等若法生已而滅是則可憶若本來無何
所憶耶如法先名衆生今雖過去亦名衆
生如是先於此法生憶故即此心還憶非
異心也又是人先取此法相此法雖滅而
能生憶想分別法若法於此人心生此法
失滅後意識生能知此事是名相縁識又
是相能與後縁相識作因縁兎角等識無
相爲因是故不生又亦應有縁兎角等
識若無云何能説問曰兎角性非可識
所以者何終不生長短黒白等念故過去
法亦如是所以者何我等不能以過去法
令現在前如聖人知未來事言此事當爾
此事不爾答曰聖智力爾法雖未有而能
預知如聖人能壞石壁入出無礙此事亦
爾無而能知又以憶力故知如眼識不能
分別男女若眼識不能意識亦不應能而
意識實能是事亦爾又如我等於先所用
已滅事中生知聖人亦爾於無法中而能
生知又如説提婆達多無有一識能識四
字而亦能識是事亦爾又如諸數量別異合
離此彼等是中雖無現法亦能生識又如
人身不可以一念遍知亦不可以分分
識知雖分分不知一念不知而亦生人知
是事亦爾汝言無有因縁譬喩能知自體
此中有説意能自知言行者隨心觀而去
來無心故知以現在心縁現在心若不爾
終無有人能識現在心相應法問曰經中
説若能以慧觀一切法無我即得厭離苦
是道爲清淨此智慧除自體及共生法餘一
切法縁答曰此智但有漏縁非無漏所以者
何此偈中説即厭離苦故知但縁苦諦又
爲壞我見修無我智我見五受陰縁當知
無我亦縁受陰是五受陰無常故無我如經
中説若無常即是無我若無我即是苦又
佛語比丘斷非汝所有法比丘言得已世
尊佛問汝云何得世尊色是非我所受想
行識非我所佛言善哉善哉當知但受陰
中生無我心又經中説諸所有色若過去未
來内外麁細近遠大小皆應知非我非我
所如是實以正慧觀又説觀色無我受
想行識無我觀色無常虚妄如幻誑無智
眼爲怨爲賊無我無我所又佛説於此
坐中有愚癡人在無明㲉無明所盲捨
離佛法生此邪見若色無我受想行識無我
云何無我起業而以我受故知無我但縁
受陰又經中無處説無我智縁一切法處
處皆説五受陰縁問曰佛自説一切法無
我故知有爲無爲此智皆縁非但縁五受
陰又説十空縁一切法空即無我又説諸行
無常苦一切法無我若無我智但縁苦諦
何故不説諸行無我以説一切法無我故
當知若説行則説有爲若説法即通一切
又説誰於一相法及別異相法智慧現在前
如明眼見色唯諸佛世尊正智得解脱能
於一相法及別異相法智慧現在前如明眼
見色以無我想故諸法一相故知無我
縁一切法非但縁苦答曰一切二種一
攝一切二攝一分攝一切者如佛説我
是一切智人一切名十二入攝一分者如
説一切然而無漏無爲不可得然又如來
品中説如來是一切捨者一切勝者不可
捨持戒等法但爲惡法説一切捨不可
勝餘諸佛但爲餘衆生故説一切勝又説
云何比丘名一切智謂如實知六觸入生
滅是名總相知一切法非別相智佛總別
悉知名一切智是比丘總知諸法無常等
故名一切智其名雖同而實有異名攝一
分又佛言若法入修多羅隨順比尼不
違法相是法應受又説若人言此是佛
語是人語正而義非智者於中應説正義
語此比丘是語應與何義相稱復有説者
義正而語非是正義中應置正語如是等
經佛悉聽之又有了義不了義經此是不了
義經何故於一事而説一切名應知其
意又世間人於一事中亦説一切如言爲
一切祠一切與食亦説此人一切皆食故
知雖説一切無我當知但爲五受陰説
非一切法汝説十空此中不得有無爲
空所以者何無人於無爲中生我想故
設有餘空亦無所害汝亦以苦智與空相
應是故空非一切法縁問曰世間空縁一
切法非無漏空答曰無世間空一切空皆
是無漏又問法印經中説空是世間空答
曰是出世間空非世間空又問是中説知
見未淨故知是世間空答曰我先説無漏
心能破假名是故從破假名來名無漏心
後見滅諦離増上慢名知見淨是故無
世間空汝説如一切行無常一切法無我
如是應有行者具足無我想時法相具足
故於無我説法名字如見品中説若人不
見苦是即爲見我苦如實見苦即不復
見我如實者謂見無我是故説一切法無
我但縁苦諦説無我行汝説佛現前見一
相異相此亦應有以界入等爲一故説一
相有何咎耶
成實論卷第十五

成實論卷第十六
　　訶梨跋摩造
　　姚秦三藏鳩摩羅什譯
　　聖行品第一百九十二
有二行空行無我行於五陰中不見衆生
是名空行見五陰亦無是無我行何以知
之經中説見色無體性見受想行識無體
性又經中説因無性得解脱故知色性非
眞實有受想行識性非眞實有又經中説
五陰皆空如幻不可説幻爲眞實幻若眞
實有不名爲幻亦不可言無但以無實
能爲誑惑又此行者觀一切空故知五陰
非眞實有如破一相故不見壁等一法五
陰亦爾無一實法問曰若色等法亦非眞
實今應唯一世諦答曰滅是第一義諦故
有如經中説妄謂虚誑諦名如實滅即是
如實決定故名第一義有又行者生眞實
智一切有爲皆悉空無故知滅是第一義
有問曰汝説見五陰中無衆生因何五陰
説名衆生爲有漏爲無漏答曰亦有漏亦
無漏問曰經中説若見衆生皆是見五受
陰答曰無漏法亦在衆生數不在非衆生
數木石等中故知亦因無漏諸陰名爲衆
生又若聖人在無漏心爾時亦名有心衆
生故無漏心亦名衆生一切諸陰皆名受
陰從受生故問曰云何知皆從受生答曰
無漏法皆從布施持戒修定等業心中生無
則不生如經中説爲無明所覆愛結所
繋故愚夫得此身智者亦如是身即受陰
問曰若一切陰皆名受陰漏無漏陰有何
差別答曰一切諸陰從受生故皆名受陰
但不受後身故名無漏是名差別陰與受
陰倶從受生故曰受陰是故此經不相違
背是二行皆縁無所有若色等法空及體
性滅皆是無所有問曰此二皆縁五陰經
中説見色空無我見受想行識空無我答
曰因諸陰見空無我所以者何於衆生因
縁中見衆生空亦見色等法滅問曰是
則倶縁若行者念諸陰及空即名縁陰及
無所有答曰行者於衆生因縁中不見衆
生故即生空心然後見空又於五陰滅中
不見色體性受想行識體性故知此二皆無
所有縁
　　見智品第一百九十三
問曰正見正智有何差別答曰即是一體
無有差別正見二種世間出世間世間者
謂有罪福等出世間者謂能通達苦等諸
諦正智亦爾問曰汝説見智相不如是所
以者何諸忍但見非智盡智無生智及五識
相應慧但智非見答曰何故諸忍非智問
曰以未知欲知故名未知根若苦法忍是
智苦法忍知已苦法智應名知根不名未
知根是故忍非智也又經中説若行者於
是諸法少能以慧觀忍名未訖竟訖竟名
智若忍名觀未訖又初無漏慧始見名忍
不應以初見爲智又忍時不了智時決了
又忍生時疑猶隨逐故忍非智答曰忍即
是智所以者何欲樂忍皆是一義行者先知
苦已然後忍樂若先不知何所忍樂又少
語中但説觀忍而不説智然則應受行果
者無智若汝意謂行者有智而名爲忍今
亦應受忍即是智又經中説行者知時見
時即得漏盡又説知見得是一義又佛説
苦智集滅道智不説有忍故知智即是忍
又佛解智義中説如實知故名智忍亦如
實知故不應有異若汝以未知根故名爲
忍者是事不然我等不説先忍後智於一
心中即名忍智是義不成汝云何以不
成相成汝言忍名未訖我已先答謂先知
後忍當知忍即爲訖若不知訖云何能忍
汝言忍時未了汝法中以忍斷結如其不
了何能斷結汝言忍時疑猶隨逐若爾見
諦道中皆有疑隨是中智生皆應非智又
無有分別是忍是智如世間觀隨順四諦
亦名爲忍亦名爲智無漏忍智亦應如是
問曰盡智無生智但智非見答曰有何因
縁問曰經中別説正見正智故智非見答
曰若爾則正見不名正智若汝謂正見是
正智正智亦應是正見又五分法身從慧品
中別説解脱知見應當非慧然則盡智無
生智亦非是慧今即正見以異相故説名
正智謂盡一切煩惱於阿羅漢心中生故
説名正智問曰若正智即是正見則阿羅漢
不名十分成就答曰體一而異名如法智
苦智又説阿羅漢名八功徳福田成就是
故正智即是正見又六和敬中第六和敬説
名同見若如汝説則盡無生智不名和敬
又正觀故名正見盡無生智以正觀故亦名
正見問曰五識相應慧但智非見答曰何
故非見問曰五識皆無分別以初在縁故
見名思惟觀察又五識但縁現在是故非
見答曰是中無覺觀故不能分別若言
初在縁故非見是事不然所以者何汝法
眼識有相續縁如意識故不應言初在
縁若爾意識亦不應有見又汝説縁現
在故非見是亦不然他心智亦縁現在是
亦應非見五識中無眞實知以無行故
亦常隨假名故見智慧等一切皆無況但無
見問曰有人言眼根名見是事云何答曰
眼根非見眼識能縁隨俗言説故曰眼見
問曰有人言有八見謂五邪見世間正見學
見無學見除此八見餘慧不名爲見是事
云何答曰若見智得解了通證皆是一義
若言此見此非見皆自憶想分別説問曰
經中説知者見者則得漏盡有何差別答
曰若智初破假名名爲知入法位已則名
爲見始觀名知達了名見有如是法深
淺等別
　　三慧品第一百九十四
三慧聞慧思慧修慧從修多羅等十二部經
中生名爲聞慧以此能生無漏聖慧故名
爲慧如經中説羅睺羅比丘今能成就得
解脱慧雖聞違陀等世俗經典以不能
生無漏慧故不名聞慧若能思量諸經中
義是名思慧如説行者聞法思惟義趣又
説行者聞法思惟義已當隨順行若能現
前知見是名修慧如説行者於定心中見
五陰生滅如諸經中説汝等比丘修習禪
定當得如實現前知見又七正智經中説
若比丘知法名聞慧知義名思慧知時等
名修慧又如羅睺羅讀誦五受陰部等名
聞慧獨處思義名思慧後得道時名修慧
又經中説三種器杖聞杖離杖慧杖聞杖名
聞慧離杖名思慧慧杖名修慧又經中説
聞法五利未聞則聞已聞明了斷疑正見
以慧通達甚深義趣未聞則聞已聞明了是
名聞慧斷疑正見是名思慧以慧通達是
名修慧又聞法利中説行者以耳聽法以
口誦習是名聞慧以意思量是名思慧以
見通達是名修慧又四須陀洹分中聞正
法名聞慧正憶念名思慧隨法行名修慧
又五解脱門中從所尊聞法是名聞慧
通達語義是名思慧生歡喜等名爲修慧
又經中言佛所説法三時善等善男子若長
若幼聞法生念在家憒鬧出家閑靜若不
出家則不能淨修善法即捨所有親屬財
物出家持戒守護諸根威儀詳審獨處思
惟遠離五蓋得初禪等乃至漏盡於此
中長幼聞法是名聞慧念在家憒鬧出家
閑靜是名思慧遠離五蓋乃至漏盡是名
修慧又經中説二因縁故能生正見從他
聞法自正憶念從他聞法名聞慧自正憶
念名思慧能生正見名修慧又偈中説當
習近善人聽受正法樂於獨處調伏其心
是中習近善人聽受正法是名聞慧樂於
獨處是名思慧調伏其心是名修慧又佛
教諸比丘汝所説時當説四諦所思惟時
當思四諦是中若説四諦名聞慧思惟四
諦名思慧得四諦名修慧如是等處處經
中佛説三慧問曰是三慧幾欲界幾色界幾
無色界答曰欲色界一切如手居士生
無熱天彼中説法若人説法必思其義故
知色界亦有思慧無色界中唯有修慧問
曰有人言欲界無修慧色界無思慧是事
云何答曰何因縁故欲界無修慧問曰以
欲界道不能斷諸蓋障諸纒令欲界纒不
現在前答曰佛法中無有此語以欲界道
不能斷諸蓋障諸纒令欲界纒不現在前
又説以欲界道能破煩惱何者欲界有不
淨觀等如經中説善修不淨觀能破貪欲
慈等亦爾問曰是欲界不淨觀等不能永
斷煩惱答曰色界不淨觀等亦不能畢竟
斷諸煩惱問曰以麁重不適等行能斷煩
惱非不淨等答曰無有經説麁等能斷煩
惱不淨等不能經中説以不淨等能斷煩
惱又麁等有何勢力能斷煩惱而不淨等
不能又若欲界有麁等行應以此行斷諸
煩惱若無應説因縁何故有不淨等而無
麁等若有而不斷煩惱色界雖有亦不應
能斷是亦應説因縁何故欲界不能而色
界能問曰欲界雖有麁等而不能斷諸煩
惱以是散亂界故散亂心者無所能斷如
經中説攝心是道散亂心非道答曰應説
因縁何故欲界名散亂界耶是中有不淨觀
等若是散亂界云何能觀骨等異相又色界
攝心有何異相而欲界無問曰以色界道
能得離欲於此間死生色界中如榍出
榍答曰何名離欲問曰斷煩惱名離欲
以色界道能斷煩惱非欲界也答曰諸外
道斷結還起還生欲界是故凡夫不名斷
結若斷已更生則無漏斷結亦應更生是
事不可又經中説斷三結已能斷三毒凡
夫不能斷三結故無得離欲又凡夫常有
我等心故無有能斷身見等若凡夫能離
欲者一切煩惱皆不應有所以者何一切
煩惱皆衆縁成如經中説從衆縁成我若
此凡夫於欲界五陰不起身見復未得上
界諸陰然則應無身見有如此過如是
煩惱應當永盡此凡夫應是羅漢而實不
得煩惱都盡如經中説聞大雷音二人不
怖轉輪聖王及阿羅漢今此凡夫亦應不
怖又阿羅漢不欣生惡死如優波斯那
阿羅漢爲毒蛇所螫將命終時諸根不異
顏色不變是人亦應如是又阿羅漢世間
八法不能覆心此人亦應如是以離欲
故而實凡夫雖説離欲皆無此相故知不
斷煩惱問曰凡夫能斷煩惱此間命終往
生色界若不斷結云何生彼經中亦説有
離欲外道又説阿羅漢迦羅摩欝頭藍弗捨
離欲色生無色中又説以色離欲以無色
離欲以滅離起思念是故汝言凡夫雖斷
煩惱以還生故不名爲斷是事不然汝亦
説凡夫諸有所斷實皆是遮但名爲斷離
其實不斷説名爲斷實不離欲説名離欲
如偈中説若念我我所死來則能斷小兒
弄土戲隨愛時則悋護若心厭離時即壞
而捨去此亦名離欲而外道斷與死斷異
死斷不生色無色界小兒捨土雖供養之
無大果報若供養離欲外道得大果報語
言雖同其義則異故知凡夫實有斷離答
曰遮中有差別若能深遮煩惱則生色無
色界又若能遮身見先已説過若不能遮
欲界身見云何能生色無色界但遮貪
恚故生色界非遮身見等故知凡夫實不
斷結亦有欲界善法能遮煩惱故知欲界
亦有修慧又經中説除七依處亦許得
道故知依欲界定能生眞智問曰是人
依初禪近地得阿羅漢道非欲界定答曰
不然言除七依則除初禪及近地已又
此中無有因縁能依近地非欲界定若此
行者能入近地何故不能入初禪耶是事
亦無因縁又須尸摩經中説先法住智後泥
洹智是義不必先得禪定而後漏盡但必
以法住智爲先然後漏盡故知除諸禪定
除禪定故説須尸摩經若受近地即過同
諸禪又無有經中説近地名是汝自憶想
分別問曰我先説榍喩故知以異地道能
斷異地結如以細榍能出麁榍如是以
色界道能斷欲界行者若先斷欲及惡不善
法然後能入初禪故知必有近地以之斷
欲又説因色出欲若無近地云何因色
又經中説行者若得淨喜則能捨不淨
喜猶如難陀因天女愛能捨本欲又若不
得初禪寂滅味者不能於五欲中生麁
弊心故知先得初禪近地能捨欲界答曰
得欲界淨善能斷不善如説五出性若聖
弟子或念五欲不生喜樂心不通暢如燒
筋羽若念出法心則通暢又説行者隨生
不善覺觀則以善覺觀滅是故汝説榍
喩亦可欲界汝言因色離欲是末後事行
者以欲界道斷諸煩惱隨次漸斷乃至能
得色界善法爾時欲界名畢竟斷得色界
法汝名得滅盡定阿羅漢亦得諸定但
説其味汝言得淨妙喜及寂滅味皆已總
答又若欲界無定云何能以散心證色界
善問曰慧解脱阿羅漢無定亦但有慧答
曰此中但遮禪定必當應有少時攝心乃
至一念如經中佛説比丘取衣時有三毒
著衣已則滅無有經説散亂心中能生眞
智皆説攝心生如實智
　　四無礙品第一百九十五
問曰有近法位世智何者是耶答曰是煖
等法中能破假名智是智以世俗見諦故
曰世智近聖道故名近法位問曰見諦
道中未來修等智答曰無未來修等智後當
説所以者何破法相中無假名心是故見
諦道中不修世智問曰經中説四無礙智
何者是耶答曰名字中無礙智名法無礙
言音中無礙智名辭無礙謂殊方異俗言音
差別如經中説行者不應貪著國土言辭
若言音不便義亦難解若無名字則義不
可明即此言辭不留不盡名樂説無礙如
經中説有四種説法或説有義趣不能無
盡有能無盡而無義趣有二倶能有二倶
不能此三種智名言辭方便知名語中義
無礙智名義無礙如説有四種説法有義
方便無語方便有語方便無義方便有倶
方便有倶無方便若人能得四無礙智是
名具足方便難詶難近説法中上樂説無
盡亦有義趣智慧無窮言辭無滯問曰此
無礙智云何當得答曰以先世業因縁故
得若能世世善修因縁智慧及陰等方便以
修習力故今世雖不學習文字讀誦經典
亦能得知如天眼通等問曰何人能得答
曰唯聖人得又人言但阿羅漢得非諸學
人此不必爾學人亦能得八解脱何故不
能得此智耶問曰此四無礙在何界中答
曰欲色界一切無色界中唯義無礙無礙二
種有漏無漏學人具二種無學唯無漏若
得則一時盡得女人亦得如曇摩塵那比丘
尼等
　　五智品第一百九十六
五智法住智泥洹智無諍智願智邊際智
知諸法生起名法住智如生縁老死乃至
無明縁行以有佛無佛此性常住故曰法
住智此法滅名泥洹智如生滅故老死滅
乃至無明滅故諸行滅問曰若爾者泥洹智
亦名法住智所以者何若有佛無佛是性亦
常住故答曰諸法盡滅名爲泥洹是盡
滅中有何法住問曰泥洹非實有耶答曰
陰滅無餘故稱泥洹是中何所有耶問曰
實有泥洹何以知之滅諦名泥洹苦等諸
諦實有故泥洹亦應實有又泥洹中智名滅
智若無法云何生智又經中佛爲諸比丘
説有生起作有爲法有不生起作無爲
法又經中説唯有二法有爲法無爲法
有爲法有生滅住異無爲法無生滅住異又
經中説諸所有法若有爲若無爲滅盡泥洹
唯此爲上又説色是無常滅色故泥洹是常
乃至識亦如是又經中説滅應證若無法
何所證又佛於多性經中説智者如實知
有爲性及無爲性無爲性即是泥洹以眞
智知云何言無又諸經中無有定説泥洹
無法故知汝自憶想分別謂無泥洹答曰
若離諸陰更有異法名泥洹者則不應
名諸陰盡滅以爲泥洹又若有泥洹應説
其體何者是耶又縁泥洹定名曰無相若
法相猶存者何名無相如經中説行者
見色相斷乃至見法相斷又經中處處説
一切行無常一切法無我寂滅泥洹是中我名
諸法體性若不見諸法體性名見無我者
若泥洹是法則無體性不可得見以此法
不滅故如隨有瓶時無瓶壞法若瓶壞時
得説瓶壞斷樹等亦如是如是若諸行猶
在爾時不名泥洹諸行滅故有泥洹名又
苦滅不名更有別法如經中説諸比丘若
此苦滅餘苦不生更無相續是處第一寂滅
安隱所謂捨離一切身心貪愛永盡離滅泥
洹是中言此苦滅餘苦不生更有何法名
泥洹耶又亦更無別有盡法但已生愛滅
未生不生爾時名盡更有何法説名盡
耶實不可説復次有是法之異名五陰法
無名爲泥洹是中無有而名爲有此則不
可以盡滅故説名泥洹猶如衣盡更無
別法若不爾者亦應別有衣盡等法汝言
有滅智者亦無所妨如於斷樹等中智
生亦無別有斷法又由諸行故是中智生
謂隨諸行無名爲泥洹如隨無此物知
此物空問曰今無泥洹耶答曰非無泥
洹但無實法若無泥洹則常處生死永無
脱期如有瓶壞樹斷但非實有別法言餘
諦等皆已通答所以者何有苦滅故説有
不生不起不作無爲法等悉無所害無諍智
者隨以何智不與他諍此名無諍有人
言慈心是也以慈心故不惱衆生復有人
言空行是也以此空行不與物諍又有人
言樂泥洹心是以樂泥洹故無所諍有
人言在第四禪此不必爾是阿羅漢以此
智修心皆無所諍願智者於諸法中無
障礙智名爲願智問曰若爾者唯佛世尊獨
有此智答曰如是唯佛世尊具足此智餘
人隨力所及得無障礙邊際智者隨行者
得最上智以一切禪定勳修増長若於
増損壽命等中得自在力名邊際智
　　六通智品第一百九十七
有六通智六通者身通天眼天耳他心智宿
命漏盡身通名行者身出水火飛騰隱顯
摩捫日月至梵自在及種種變化如是等
業名爲身通問曰此事云何當成答曰
行者深修禪定故得如經中説禪定者力
不可思議有人言變化心是無記此事不
然若此行者爲利他故種種現變何故名
無記耶有人言以欲界心作欲界變化色
界心作色界變化此亦不然眼等亦應如
是可以欲界識見欲界色耶如是等若
色界心作欲界變化有何咎又人言初
禪神通能至梵世乃至四禪神通能到色
究竟是亦不然隨根力所及若利根者以
初禪神通能到四禪鈍根者以二禪神通
不能用初禪如大梵王到禪中間是中無
神通以初禪力能到諸餘梵天即以初禪
不能知梵王住處又佛以宿命憶念無
色如經中説若色無色中先所生處佛悉知
之是故不定又人言天眼是慧性此事不
然天眼由光明成慧不如是問曰經中
説修光明相能成知見知見即是天眼答
曰不然亦説天耳不以慧性名之爲耳故
非慧也又天眼縁現在色意識不爾有
解天眼中説知衆生業報眼識無有此力
但意識中知用眼識時生故知從禪定
生色名爲天眼問曰天眼形處大小答曰
如童子量又問盲人云何答曰亦齊眼處
又問天眼爲一爲二答曰是二又問隨
見所向方耶答曰遍見諸方又問化人
有耶答曰無造化者有天耳論亦如是行
者若知他心名他心智問曰何故不説知
他心數答曰以此因縁故無別有心數知
他受想等亦名他心智又人言此智同性
縁如以有漏知有漏無漏知無漏是事不
然此人不説決定因縁以此因縁知同性
縁有人言但縁現在此亦不然或縁未來
如人入無覺定知從此定起當覺如是
如是事有人言此智不知見諦道是事不
然若知何咎耶有説辟支佛欲知見諦道
中第三心即見第七心聲聞欲知第三心
即見第十六心此不名知見諦道耶又
人言此智不知上地上人上根是亦不定
諸天亦知佛心如佛一時深擯衆僧還念
欲取梵王悉知又於一時心念爲王如法
化世魔王即知而來勸請又諸天亦知此是
羅漢乃至此是行須陀洹又諸比丘亦知佛
心如佛將泥洹時阿那律次第知佛所入
諸禪定又人言此智不知無色是亦不
然佛以宿命能知無色他心智亦如是知
有何咎耶問曰云何知他心答曰於縁
中知若心行色名縁色心如是等問曰若
爾則他心智縁一切法答曰如是若不知
縁云何知心如經中説我知汝心如是
如是即是縁色等知他心三種一相知二
報得三修得相知者知以鴦伽呪等故知
報得者如鬼神等修得者謂禪定力得他
心智此六通中説修得者若憶過去世中諸
陰名宿命智問曰爲憶何陰答曰憶自
陰他陰及非衆生陰唯不能憶勝者諸陰
能憶勝者戒等諸法何以知之如舍利弗
答世尊言我雖不知去來佛心能知其
法又淨居天知佛心故來白佛言如是世
尊過去諸佛威儀亦爾問曰解宿命中何故
説共相共性答曰憶念明了故如是説相
名字如某人等又以識事故名爲相性名
種族如言此是汝家此是汝性相性合説
故知見明了問曰何故爲明了憶答曰過
去法盡滅無相而能得知此爲奇特有人
以思量相知不能明了謂佛弟子亦復如
是是故性相合説有人用宿命智或以有
道思慧知過去世如行縁識此二種中思
慧爲勝所以者何是人雖知八萬大劫
無此思慧故生邪見謂從此來名爲生死
過此更無有道思慧終無此心有人言此
智次第憶念過去是事不然若念念次第
憶一劫中事尚難知盡況無量劫問曰經
中何故説我於九十一劫已來未見布施
損而無報答曰佛於此中以七佛爲證
亦有長壽淨居與佛同見又佛得眞智故
功徳清淨若人供養得二世福故齊此説
有人言此智不知上地是事不然上身通
等中已答問曰若是憶性何故名智答曰
憶隨相生過去無相而能憶念當知勝慧
名之爲憶憶宿命有三種一用宿命智
二報得三生便自憶宿命智名修得報得者
如鬼神等生便自憶謂人道中問曰以何
業故生便自憶答曰以不惱衆生此業
能得所以者何死時生時苦切逼故忘失憶
念此中難得不失故須善業又人言此
憶過去極至七世是事不定有人世世深
修不惱法故能憶念久遠證漏盡智通者
金剛三昧是也金剛三昧是漏盡無礙道
漏盡智名無學智以金剛三昧滅盡諸漏
名證漏盡智通問曰餘神通亦應説以何
法證答曰先已説深修禪定證神足通
又隨所用證及所證事皆名神通有人言
一切聖道皆是漏盡方便如經中説若佛
出世若人聞法出家奉戒除捨五蓋修
定見諦此等皆名漏盡方便又人言施等
善法亦名漏盡因縁如經中説行者布施
助成漏盡空無我智是名眞證漏盡智通
此法別名金剛三昧能破諸相故曰金剛
諸外道人但名五通皆以不得此眞智故
問曰以無我智應破我見云何以此斷貪
恚等答曰無我智能滅諸相以無相故諸
煩惱滅問曰以初無我智能壞諸相第二
智等更何所用答曰諸相雖滅還生是故
須第二等問曰若滅已還生相則無邊然則
無阿羅漢道答曰有邊如今現見乳滅還
生有時乳滅酪生是則爲邊相亦如是又
如燒鐵黒相滅還更生至赤相生爾時名
邊迦羅邏等諸喩亦如是隨於何時諸相
滅盡更無相生爾時名得阿羅漢道問曰
阿羅漢都無諸相耶答曰若在不定心中
爾時亦有色等諸相但不生過若人眼見色
以邪心邪分別爾時相能生過問曰何者
是空無我智答曰若行者於五陰中不見
假名衆生以法空故見色體滅乃至識滅是
名空無我智問曰假令諸法常在愛等煩惱
亦可除盡如説萬物常在而精進者能除
貪愛何須滅相答曰經中説所有生相皆
知滅相於諸法中得法眼淨若以滅斷名
畢竟斷有行者離諸色欲遮滅貪恚佛爲
此故説如是偈又説諸行性空如幻凡夫
無智謂之實有學人了知虚誑如幻阿羅
漢亦不見幻故知隨以何慧證諸法滅是
名證漏盡智通
　　忍智品第一百九十八
問曰經中説若行者有七方便三種觀義
於此法中速得漏盡是何智耶答曰七方
便名聞慧思慧所以者何心未定者作如
是觀謂此是色色集色滅及色滅道色味過
出問曰若是聞思慧者何故言速得漏
盡答曰雖是聞慧思慧如是分別五陰
能破我心故説速得漏盡三種觀智謂觀
有爲法無常苦無我若以陰界入門觀有爲
法則無義利問曰若爾者前過中已説無
常苦出中已説無我何故復説此三種觀
耶答曰習學三種先聞思慧然後修慧先
於聞思慧中説七種後修慧中説三種所
以者何若無常苦壞相名壞無常非行無
常雖説除欲染不説云何除後乃説三
種觀義問曰何謂八忍答曰若智能破假
名是名爲忍是忍在煖頂忍世間第一法
中問曰行者亦於佛法僧及戒等中忍何
故但説八耶答曰以勝故説勝名近道此
慧爲智故名爲忍如爲苦法智名苦法
忍如是等所以者何先用順道思慧後得
現智如牧象人先觀象跡以比智知在
此中後則現見行者亦爾先以忍比知思
量泥洹然後以智現見故經中説知者見者
能得漏盡
　　九智品第一百九十九
問曰有論師言阿羅漢證盡智時得世俗
九智謂欲界繋善無記乃至非想非非想處
善無記是事云何答曰非一切阿羅漢盡
得諸禪定云何當得九智問曰一切阿羅
漢皆得禪定但非一切皆能現入答曰若
不能現入云何名得如人言知書而不
識一字是事亦爾問曰若人離欲而未能
現入初禪是人命終不生彼耶答曰經中
説先此間入後當生彼今云何此間不入而
能生彼問曰若離欲時過去未來諸禪皆本
得得以此報生答曰未來業無作無起不
應得報過去諸禪曾於心生若與果報則
無所害又不應得未來諸業若可得者
一切未來皆應可得以何障故有得不得
問曰若未來法不可得者學人不應八分
成就無學不應十分成就所以者何若依
第二禪等入正法位是人未來得正思惟
又若行者盡智現前爾時未來得世正見
又人依無色定得羅漢果是人未來得正
思惟正語正業正命又若人依第三禪等
得聖道得未來喜如是等法則應皆無
故知有未來法又若無未來修者云何當
得諸果諸禪定等行者若在道比智中悉
得初果所攝諸智諸定若不爾果等應數數
得所以者何諸果皆應現前時得是事不
可故知應有未來中修答曰汝説無諸
分者此無所妨所以者何我説戒等諸分
以次第得非一時得故非難也汝言諸得
得其種類行者得苦智時餘苦智種皆名
爲得如得人種故名得人相亦不名於
念念中漸得人相是事亦爾問曰行者所
有苦等諸智次第得者皆已捨離更一時得
須陀洹果所攝諸智答曰無漏諸智得則不
失問曰若先得不失則得行無別所以者
何得果者即是行者有此等過答曰若無
差別有何咎耶如成就果者亦名行者
此亦如是又是人更得勝法故有差別是
故無過如受五戒者更得出家律儀亦不
失本戒又得果者不以見道故有差別
如人雖知初事更以勝事故有差別此事
亦爾故知無未來得又行者住空無我智
爾時云何得世間法故知得盡智時不得
世智問曰此諸世智共盡智得與阿羅漢
作入出定心答曰阿羅漢心相續生念念
皆淨若更得九智眼等皆應更得若不爾
不應但得九智又説未來修者皆無因縁
所以者何此等説見諦道中但修相似智
思惟道中亦修相似及不相似見諦道中不
修上地思惟道中修道比智中不修世俗
善餘智中修無礙道中不修他心智信
解脱轉爲見到時一切無礙解脱道中不
修世俗道時解脱轉爲不壞解脱時九無
礙八解脱道中不修世俗道第九解脱道中
修微細心中不修一切無漏如是等皆無
因縁是故汝今若説正因若應信受若以
學習爲修在煖等中時上諸善根一切皆
修以悉増益故如誦習經書則皆明利是
故在煖等法時乃至盡智一切皆修若不
爾當説正因
　　十智品第二百
十智法智比智他心智名字智四諦智盡智
無生智知現在法是名法智如經中説
佛告阿難汝於此法如是見知如是通達
過去未來亦如是知應言現法智今不説
現故但説法智如經中説愚者貴現在
法智者貴未來又説現在諸欲未來諸欲
皆是魔網魔繋魔縛如是等中皆説現語
略現語故但説法智知餘殘法名曰比智
餘謂過去未來諸法次現法後知故名比
智所以者何先現知已然後比知法智名現
智隨此法智思量比知名爲比智問曰此
智是無漏智無漏智云何名比智答曰世間
亦有比智所以者何法智比智他心智苦智
集智滅智道智皆有有漏無漏是諸智在
煖等法中是有漏入法位中所得名無
漏問曰有人言知欲界諸行諸行集諸行滅
諸行滅道名爲法智知色無色界諸行四
種名爲比智是事云何答曰經中説佛
告阿難過去未來世中亦如是知無有經
説色無色界諸行中知名爲比智又經中
説行者應念我今爲現色之所侵食過去
亦曾爲色之所侵食未來中色亦當侵食
又經中説生縁老死去來世中亦復如是
如馬鳴菩薩説偈如現在火熱去來火亦熱
現在五陰苦去來陰亦苦如是等苦諸大論
師亦如是説又知過去未來世法名爲比
智亦有道理所以者何行者於去來現在
苦中厭離厭離名於此法中生眞智慧
如現在行苦去來諸行亦如是苦今以何
智知去來法若是法智色無色界諸行亦有
去來於彼中知亦應名法智然則唯是法
智無比智也若色無色界去來行中別有
智者欲界去來行中亦應別更有智以此
義故諸論師言有得未得故次第見諦
欲界苦名得色無色界苦名未得是故不
可一時並知若未得苦以比智知今欲界
中所未得苦亦應以比智知問曰以何
智爲斷結道答曰但用法智比智在方便
道中問曰用何法智答曰用苦法智滅法
智所以者何行者觀無常苦時見空無我
爾時證諸行滅餘智皆是方便問曰觀何
苦滅答曰觀諸受苦此中能生我心亦
於此中見滅如説内解脱故諸愛盡滅自
説得阿羅漢問曰經中不説一切行斷名
斷性耶答曰此行者證内滅故一切厭離
又行者必當應證内滅餘不必定問曰於
諸諦中云何生智答曰知生苦等問曰此
非定心何能生智答曰有如是觀亦有
見陰無常等過生苦無我想如經中説若
法無常即是無我所以者何眼等諸根有
生有滅若是我者我即生滅故知非我是
眼等生時無所從來以有所作故名爲
我而經中説無有作者故知若法無常即
是無我如是行者善修無常及無我故身心
寂滅所有行生皆覺其惱則生苦想如無
皮牛小觸覺痛行者如是以無我想故
成上苦想愚者以我想故雖有大苦不
覺其惱是名苦智見諸行生是名集智
見諸行滅是名滅智念道始終是名道
智問曰何謂盡智答曰盡一切相故名盡
智所以者何學人相斷還生此畢竟斷故名
盡智如經中説若知妄想唯是妄想諸苦
則盡學人智但妄想是我此心永斷名爲盡
智如經中説阿羅漢於佛前自記世尊所
説諸結我無此也我於是結不復生疑
我常一心攝念正行貪等不善不漏於心
是中取相故生諸結諸相斷故諸結則滅
學人行於相無相故我心時發如見杌樹
疑謂是人故阿羅漢獨得無疑以心常行
無相中故先以生空於五陰中不見神
我後以法空不見色性乃至識性故知一
切相盡名爲盡智知諸相不生名無生智
學人斷相盡已更生無學相盡更不復生
若能令諸相盡滅更不復生爾時名無生
智問曰學人亦知有盡智無生智如念我
三結盡更不復生何故不説十分成就答
曰學人不能斷一切相故不説有盡智
無生智如人處處繋縛雖一處解不名得
脱亦有此義舍利弗説給孤獨氏十分成
就又阿羅漢得自在力故自知結盡更不
復生學人不爾又阿羅漢得無學道時
自知一切生盡名爲盡智梵行成者謂捨
諸學行所作辦者謂諸所應作皆已作訖
知從此身更無相續故知但阿羅漢於一
切所作應得自在成就盡智及無生智非
諸學人如人瘧病雖不發時亦不名爲
差如經中説離一切處喜滅一切處憂
證一切法滅常行無漏心他心智如六通
中説五陰和合假名衆生此等中智名名字
智無漏智名眞實智此似無漏得名爲智
故曰名字智問曰又人言一切衆生成就
等智是事云何答曰若佛弟子能知諸法
從衆縁生是人能得非餘衆生以得智名
故一切衆生但用想識若得此智名内凡
夫
　　四十四智品第二百一
問曰經中説四十四智謂老死智老死集智
老死滅智老死滅道智生有取愛受觸六入
名色識行亦如是何故説此答曰泥洹是
眞法寶以種種門入有以五陰門入或
觀界入因縁諸諦如是等門皆至泥洹何
以知之如經中説王處城中有雙使來
從一門入到已向王説其事實語已還去
諸門亦爾此中王喩行者諸門謂觀陰界入
等雙使如止觀説其事實謂通達空是諸
使雖從諸門入皆到一處如是雖觀陰
界入等諸門方便皆入泥洹如羅睺羅説
於獨屏處思惟法時知如是法皆隨順趣
向稱讃泥洹又佛於讃法中説是法能滅
諸煩惱火故名爲滅能令行者心得安隱
故名安隱能令行者到正遍知故名爲至
如是等義皆讃泥洹又梵行名八聖道八
聖道中正智爲上是正智果所謂泥洹又佛
所説教皆爲泥洹故知五陰等門皆至泥洹
問曰有論師言老死智名苦智是事云何
答曰非也所以者何是中不説苦行故非
苦智問曰爲是何智答曰此名老死性智
問曰亦説知老死集老死滅老死滅道故知
應是苦智答曰此是因縁門非眞諦門是
故此中不應説苦行應説集等以相順
故問曰此中何故不説味過出等諸智耶
答曰此義皆攝但集經者略而不説
　　七十七智品第二百二
問曰經中説七十七智謂生縁老死不離
生有老死過去未來世中亦如是是法住
智觀無常有爲作起從衆縁生盡相壞相離
相滅相亦如是觀乃至無明縁行亦如是
是中何故不説老死性及滅道等耶答曰
爲利智者故如是説但開其門可知餘
亦如是又外道多於因縁中謬説世間萬
物因世性等故佛於此但説因縁問曰已
説生縁老死何故更説不離答曰爲必
定故諸法中有不定因如施爲福因亦
以持戒得福如説持戒得生天上或
有生念老死因生或不因生故須定説問
曰何故去來世中復須定説答曰現在與
過去世或有異相謂過去衆生壽命無量勢
同諸天如是等恐人謂壽命等異老死因
縁亦當有異故須定説未來亦爾此六種
名法住智餘名泥洹智能令老死相續故
説無常有爲作起從衆縁生盡相壞相即
是無常行離相即是苦行滅相即是空無我
行所以者何此中色性滅受想行識性滅是
名三種觀義如經中説比丘有七處方便
三種觀義速得漏盡皆是爲泥洹智如是
等因縁智有百千無量謂眼智等如經中説
眼縁業業縁愛愛縁無明無明縁邪念邪
念縁眼色諸漏縁邪念諸食縁愛五欲縁
揣食等地獄短命縁殺生等若今苦先苦皆
縁妄想妄想縁身心憎愛憎愛縁貪欲貪
欲縁邪思惟如是等諸因縁智無量無邊自
應當知
成實論卷第十六